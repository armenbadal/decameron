## Մուտք

_Ավարտված է Դեկամերոնի երրորդ օրը և սկսվում է չորրորդը, որի ընթացքում
Ֆիլոստրատոյի նախագահությամբ զրուցում են այն անձանց մասին, որոնց սերը
դժբախտ վախճան է ունեցել։_

Ո՜վ պաշտելի դամաներ, ինչպես իմաստուն մարդկանցից լսածս խոսքերի, այնպես էլ
հաճախ աչքովս տեսածի ու կարդացածիս հիման վրա, ես կարծում էի, թե նախանձի
ամենակուլ հողմը կարող է ընկճել միայն բարձրաբերձ աշտարակներն ու ծառերի
առավել աչքի ընկնող կատարները, բայց տեսնում եմ, որ խաբված եմ եղել այդպես
մտածելով, քանի որ, խուսափելով և միշտ ձգտած լինելով խուսափել այդ մոլեգին
զգացումի վայրի շնչից, ես շարունակ ջանացել եմ առաջանալ ոչ միայն դաշտերով,
այլև խորունկ հովիտներով։ Դա պարզ կդառնա յուրաքանչյուրին, ով ուշ դարձնի
իմ այս նովելներին, որ գրել եմ ֆլորենտացոց ժողովրդական լեզվով, արձակ ու
առանց վերնագրերի և, ըստ հնարավորին, համեստ ու պարզ ոճով։ Չնայած այդ
ամենին, հիշյալ քամին չդադարեց ինձ սաստիկ ցնցելուց, գրեթե արմատահան
անելուց, իսկ նախանձն էլ ինձ տանջահար էր անում իր ծակոցներով։ Ուստի ես
շատ լավ եմ հասկանում իմաստունների այն խոսքը, թե միմիայն միջակությունն է,
որ ծանոթ չէ նախանձի զգացումին։ Եվ, ո՜վ իմ խելացի դամաներ, գտնվեցին
մարդիկ, որոնք, կարդալով այս նովելները, ասում էին, թե դուք ինձ դուր եք
գալիս չափից ավելի, և թե ինձ համար անվայել է այդքան բավականություն գտնել
ձեզ հաճոյանալու և սփոփելու մեջ. իսկ մյուսներն ավելի վատ էին խոսում այն
բանի համար, որ ես ձեզ այդպես գովասանում եմ։ Ուրիշները, ցույց տալով, թե
ցանկանում են ավելի մտածված խոսել, ասում էին, թե իմ տարիքում արդեն
անվայել է այդպիսի բաներով տարվել, այսինքն՝ զրուցել կանանց մասին կամ
ջանալ նրանց հաճույք պատճառել։ Շատերը, մեծ սրտացավություն ցուցաբերելով իմ
համբավի նկատմամբ, ասում էին, թե ես ավելի խելոք վարված կլինեի, եթե
մուսաների հետ միասին մնայի Պառնասի գագաթին, այլ ոչ թե իմ այդ
շատախոսությամբ ձեզ հետ ծունկ֊ծնկի տայի։ Կային և այնպիսիները, որոնք,
ավելի շուտ արհամարհանքով, քան խելամտորեն արտահայտվելով, ասում էին, թե ես
խելոք վարված կլինեի, եթե մտածեի օրվա հաց ու փող ճարելու մասին, և ոչ թե,
այդպիսի հիմարություններով տարված, կերակրվեի քամիով։ Իսկ մի քանիսն էլ, ի
վնաս աշխատությանս, ջանում են ապացուցել, որ իմ պատմածները իրականում
այնպես չեն եղել, ինչպես ես պատմում եմ ձեզ։ Եվ հենց այդպիսի և այդօրինակ
մրրիկներն են, հենց այդպիսի անգութ, սուր ժանիքներն են, որ ալեկոծում,
անհանգստություն են պատճառում և, վերջապես, խորապես խոցում ինձ, քանի դեռ
ջանում եմ ծառայած լինել ձեզ, ո՜վ իմ ազնիվ դամաներ։ Այդ ամենը, վկա է
աստված, ես լսում և ընդունում եմ զվարթ հոդով, ու թեև այդ բանում դուք պետք
է որ պաշտպանեք ինձ, այնուամենայնիվ ես չեմ ուզում խնայել ուժերս, որպեսզի
նրանց պատասխանեմ ինչպես հարկն է, ընդհակառակը, ցանկանում եմ այս փոքրիկ
պատասխանով այդ ամենը հեռու վանել իմ լսելիքից, և դա անում եմ առանց
հապաղելու։ Որովհետև, եթե նույնիսկ այժմ, երբ ես դեռ չեմ հասել
աշխատությանս մեկ երրորդին, այդպիսի մարդկանց թիվը մեծ է, և նրանք այդքան
հանդուգն են դարձել, ապա, կարծում եմ, նախքան այս աշխատության վախճանին
հասնելս կարող են այնքան բազմանալ, որ, նախապես ոչ մի հակահարվածի հանդիպած
չլինելով, առանց մեծ դժվարության կարող են ինձ տապալել, և որքան էլ մեծ
լինեն ձեր ուժերը՝ չեն կարենա ընդդիմանալ դրան։ Բայց նախքան որևէ մեկին
պատասխանելը, ցանկանում եմ, ի պաշտպանություն իմ, պատմել ոչ թե մի
ամբողջական նովել,— որպեսզի չթվա, թե ես ուզում եմ նովելներս խառնել իմ
կողմից ձեզ ներկայացված այնքան պատվելի ընկերախմբի պատմածներին,— այլ
նովելի մի հատված, որպեսզի նրա այդ թերությունն իսկ ինքնին ցույց տա, որ
պատմածս վերոհիշյալներից չէ,— և, դառնալով իմ հակառակորդներին, ասում եմ.

Մեր քաղաքում, մեզնից շատ ու շատ առաջ, ապրում էր մի քաղաքացի, անունը
Ֆիլիպպո Բալդուչչի, շատ հասարակ ծագում ունեցող, բայց հարուստ, բարեկիրթ և
իր դիրքին պատշաճող գործերի մեջ շատ փորձված մի մարդ։ Ֆիլիպպոն ուներ կին,
որին շատ էր սիրում, ինչպես և կինը՝ նրան։ Ապրելով հաշտ ու խաղաղ, նրանք ոչ
մի հոգս չունեին, բացի ամեն բանում միմյանց գոհացնելուց։ Եվ պատահեց,
ինչպես բոլորին է պատահում, որ բարի կինը հեռացավ այս աշխարհից և
Ֆիլիպպոյին չթողեց ոչինչ, բացի մինուճար տղայից, որը, երևի, մեկ֊երկու
տարեկան կլիներ։ Կնոջ մահից հետո Ֆիլիպպոն այնպես անմխիթար էր, ինչպես
լինում է մարդ իր ամենասիրած բանը կորցնելուց հետո։ Մնալով մենակ, զրկված
կնոջ ընկերությունից, որը նրա համար սիրելի էր ամեն բանից ավելի, նա
չցանկացավ այլևս ապրել մարդկանց մեջ և որոշեց նվիրվել աստծուն ծառայելու
գործին և այդ ճանապարհով տանել և որդուն։ Այդ պատճառով էլ,
ունեցած-չունեցածը ի սեր աստուծո բաժանելով աղքատներին, նա ելավ ու գնաց
Ազինայո լեռը, որի վրա իր որդու հետ տեղավորվեց մի փոքրիկ խցում։ Եվ որդու
հետ ապրելով բարեպաշտ մարդկանց ողորմությամբ ու շարունակ աղոթելով, նա
առանձնապես ջանում էր նրա ներկայությամբ չխոսել աշխարհիկ գործերի մասին,
ո՛չ էլ նրան ցույց տալ որևէ աշխարհիկ հակում, որպեսզի նրա միտքը չշեղեր
աստվածահաճո ծառայությունից։ Դրա փոխարեն նրա հետ շարունակ խոսում էր
հավիտենական կյանքի փառավորության, աստծո և սրբերի մասին աղոթքներից բացի,
ոչինչ չսովորեցնելով։ Այդպես նրան պահեց շատ տարիներ, ոչ մի ժամանակ դուրս
չթողնելով խցից և թույլ չտալով, որ նա իրենից բացի, որևէ մեկին տեսներ։

Այդ հարգարժան մարդը սովորություն ուներ երբեմն գնալու Ֆլորենցիա, ուր
աստվածավախ մարդկանցից ստանալով այն օգնությունը, որ անհրաժեշտ էր իրենց
համար, վերադառնում էր խուցը։ Եվ եղավ որ, երբ տղան տասնութ տարեկան պատանի
էր, իսկ Ֆիլիպպոն ծերացել էր արդեն, նա մի անգամ հորը հարցրեց, թե նա ո՞ւր
է գնում, Ֆիլիպպոն էլ ասաց, թե ո՛ւր։ Այդ լսելով, տղան աստղ. «Հայրի՛կ,
դուք արդեն ծերացել եք և դժվար եք դիմանում հոգնածությանր, ինչո՞ւ ինձ մի
անգամ չեք տանում Ֆլորենցիա և ծանոթացնում աստծո ու ձեր անձնվեր
բարեկամների հետ, որպեսզի ես, որ ջահել եմ և կարող եմ ձեզնից լավ աշխատել,
հետագայում, երբ դուք ցանկանաք, մեր կարիքները հոգալու համար ինքս գնամ
Ֆլորենցիա, իսկ դուք մնաք տանը»։ Պատվելի մարդը, մտածելով, որ տղան արդեն
հասակն առել է և այնպես է նվիրված աստծու գործին, որ հազիվ թե աշխարհիկ
գործելրը նրան հրապուրեն, ինքն իրեն ասաց. «Իսկապես, տղան լավ է ասում»։ Եվ
դրանից հետո, երբ ստիպված եղավ քաղաք գնալ, նրան էլ տարավ իր հետ։ Երբ
այնտեղ երիտասարդը տեսավ պալատները, տները, եկեղեցիները և այն ամենը, ինչով
լի էր քաղաքր, և ինչ իր կյանքում երբեք չէր տեսել, սկսեց չափազանց զարմանալ
և շատ բան տեսնելիս՝ հորն հարցնում էր, թե սա ի՛նչ է և ինչպե՛ս է կոչվում։
Հայրը պատասխանում էր, իսկ նա լսելով գոհանում էր, ապա հարցնում մի այլ
բանի մասին։ Եվ մինչդեռ այսպես որդին հարցնում էր, հայրն էլ՝ պատասխանում,
եղավ որ նրանք հանդիպեցին մի խումբ գեղեցիկ ու պճնաշուք կանանց, որ
վերադառնում էին հարսանքատնից։ Սրանց տեսնելուն պես՝ տղան հորը հարցրեց.
«Սրանք ի՞նչ բաներ են»։ Այստեղ հայրն ասաց. «Զավա՛կս, աչքերդ վար խոնարհիր,
մի՛ նայիր դրանց, քանզի դրանք վա՛տ բաներ են»։ Այնժամ տղան հարցրեց. «Իսկ
ինչպե՞ս են կոչվում դրանք»։ Հայրն էլ, որպեսզի տղայի մեջ որևէ վավաշական
հակում չառաջացներ, չցանկացավ նրանց կոչել իրենց իսկական անունով, այսինքն՝
կին, և ասաց. «Դրանք կոչվում են մարի սագեր»։ Եվ ահա ի՛նչն է զարմանալին.
որդին, որ մինչ այդ ոչ մի կին չէր տեսել, այլևս չմտածելով ո՛չ պալատների,
ո՛չ եզան, ո՛չ ձիու և էշի, ո՛չ փողի և կամ իր տեսած որևէ այլ բանի մասին,
անմիջապես ասաց. «Հա՛յր իմ, խնդրում եմ այնպես անեք, որ մենք կարողանանք
ձեռք բերել մի այդպիսի մարի սագ»։ — «Ո՜հ, որդյա՛կ իմ,— ասում է
հայրը,— ձայնդ կտրի՛ր, դրանք վա՜տ բաներ են»։— «Մի՞թե վատ բաներն
այդքան գեղեցիկ են լինում»,— հարցրեց երիտասարդը։ «Այո՛»,— պատասխանեց
հայրը։ Այնժամ նա ասաց. «Չեմ հասկանում, թե ինչո՞ւ եք այդպիսի բան ասում և
թե ինչո՞ւ են դրանք վատ, իսկ եթե ինձ հարցնելու լինեք՝ ես դեռ ոչ մի բան
չեմ տեսել, որ այնքան գեղեցիկ ու դուրեկան լիներ, որքան նրանք։ Նրանք ավելի
գեղեցիկ են, քան այն նկարեն հրեշտակները, որ մի քանի անգամ ինձ ցույց եք
տվել։ Խնդրում եմ, եթե ինձ սիրում եք, եկեք այդ մարի սագերից մեկը մեզ հետ
տանենք մեր լեռը, այնտեղ ես ինքս կկերակրեմ նրան»։ Հայրն ասաց. «Ես չեմ
ցանկանում. դու չգիտես էլ, թե ինչով պիտի կերակրել նրանց», և հենց այդտեղ
էլ նա զգաց, որ բնությունն ավելի զորավոր է, քան իր բանականությունը, և
զղջաց տղային Ֆլորենցիա բերած լինելու համար։

Բայց այն էլ բավական է, ինչ որ պատմեցի այդ նովելից, և ես այժմ ցանկանում
եմ դառնալ նրանց, ում համար արեցի պատմությունս։ Եվ այսպես, իմ
պարսավիչներից ոմանք ասում են, թե ես, ո՜վ դեռատի դամաներ, վատ եմ վարվում՝
չափից ավելի ջանալով դուր գալ ձեզ, և թե դուք չափից ավելի եք ինձ դուր
գալիս։ Ես անկեղծորեն խոստովանում եմ դա, այսինքն՝ այն, որ դուք ինձ դուր
եք գալիս, իսկ ես էլ ջանում եմ ձեզ դուր գալ։ Եվ ես հարցնում եմ նրանց,
համոզված լինելով, որ նրանք ոչ միայն ճաշակել են ձեր սիրավառ համբույրները,
գրկախառնության հաճույքն ու ամուսնական մերձեցման վայելքը, որը դուք,
չքնաղագե՜ղ դամաներ, ոչ սակավ եք պատճառում նրանց, այլև, և հենց այդ միայն
բավական է, տեսել են և շարունակ տեսնում են ձեր նուրբ բարքերը և գրավիչ
գեղեցկությունն ու զմայլելի գեղանիությունր և, այդ ամենից բացի, կանացի
համեստությունը. հարցնում եմ՝ այստեղ ի՞նչ կա զարմանալու, որ վայրի ու
մեկուսի լեռան լանջին, փոքրիկ խուցի չորս պատերի մեջ ապրած ու մեծացած
մարդը, որ իր հորից բացի, ոչ ոքի երեսը չէր տեսել, ձեզ տեսնելուն պես միայն
ձե՛զ փափագեց, միայն ձե՛զ ցանկացավ և միմիայն ձե՛զ ձգտեց։ Եվ մի՞թե նրանք
ինձ պիտի կշտամբեն, վրաս ծիծաղեն և վատաբանեն այն բանի համար, որ ես,—
որի մարմինը երկնուց ստեղծված է ձեզ սիրելու ցանկությամբ համակված, որի
հոգին ձեր կողմն է հակված պատանության օրից, երբ սկսել է ճանաչել ձեր
հայացքների հրապույրը, ձեր խոսքի մեղրահոս քնքշությունը և կարեկցական
հառաչների բորբ ջերմությունը,— մի՞թե պիտի ինձ կշտամբեն, որ հրապուրվում
եմ ձեզնով կամ ջանում ձեզ դուր գալ, մանավանդ եթե ի նկատի ունենանք, որ
միայն դուք և ամենից ավելի դուք դուր եկաք ջահել ճգնավորին, այն ոչ մի
հասկացողություն չունեցող երիտասարդին, ավելի շուտ՝ վայրի գազանին։ Եվ
հիրավի, միայն նա, ով չի սիրում ձեզ և չի ցանկանում սիրվել ձեզնից, միայն
նա, ով չի զգում և չի իմանում այդ բնական հակման վայելքն ու զորությունը,
միայն նա է այդպես կշտամբում ինձ, և ես նրա կարծիքին քիչ կարևորություն եմ
տալիս։

Նրանք, ովքեր ցանկանում են իմ տարիքը, դրանով ապացուցում են, որ չգիտեն, թե
ինչու պրասի գլուխն սպիտակ է լինում՝ երբ ցողունը տակավին կանաչ է։
Այդպիսիներին, կատակը մի կողմ թողած, կպատասխանեմ, թե ես մինչև կյանքիս
վերջը ինձ համար ամոթալի չեմ համարելու, որ գոհացնում եմ կանանց, որոնց
հաճույք պատճառելն իրենց համար մեծ պատիվ ու բավականություն էին համարում
Գվիդո Կավալկանտին և Դանթե Ալիգիերին, որոնք արդեն ծեր էին, և պիստոյացի
մեսսեր Չինոն, որն արդեն զառամ էր։ Եվ եթե ստիպված չլինեի թողնելու
շարադրանքի սիրածս ձևը, ես պատմական վկայություններ կբերեի և ցույց կտայի,
որ դրանք լի են այն հին ու վեհանձն այրերի անուններով, որոնք անգամ ծեր
հասակում եռանդագին ջանացել են կանանց գոհացնել։ Եթե նրանք այդ չգիտեն՝ թող
գնան ու սովորեն։

Որ ես պիտի մնայի Պառնասի գագաթին, մուսաների հետ, դա խոստովանում եմ, վատ
խորհուրդ չէ, բայց ոչ մենք կարող ենք շարունակ մուսաների հետ լինել, ոչ էլ
նրանք մեզ հետ, և եթե որևէ մեկը ստիպված թ լինում նրանցից բաժանվել և
բավականություն գտնել այն բանի մեջ, որր նման է նրանց, արժանի չէ
կշտամբանքի։ Մուսաները կին են, ու թեև կանայք չարժեն այն բանին, ինչ
մուսաները, այնուամենայնիվ, առաջին հայացքից նման են նրանց, այնպես որ, եթե
նրանք այս կամ այն պատճառով ինձ դուր չգային, ապա դուր պիտի գային հենց
դրանով։ Էլ չեմ ասում, որ կանայք ինձ ոգեշնչել են հորինել հազար ոտանավոր,
մինչդեռ մուսաները մի ոտանավորի ներշնչում իսկ չեն տվել։ Ճի՛շտ է, նրանք
լավ են օգնել ինձ, ցույց տալով՝ ինչպես հորինել այդ հազարյակը, և թերևս մի
քանի անգամ հայտնվել են նաև այս, թեպետև շատ համեստ, պատմվածքներս գրելիս,
որպեսզի լինեն ինձ հետ, հավանաբար ի պատիվ այն նմանության, որ կա իրենց և
կանանց միջև։ Դրա համար էլ, հորինելով այս պատմվածքները, ես չեմ հեռանում
ո՛չ Պառնասից, ո՛չ մուսաներից, ինչպես, միգուցե, շատերը կարծում են։

Բայց ի՞նչ կերպ պատասխանեմ իմ համբավով այնքան մտահոգված մարդկանց, որոնք
ինձ խորհուրդ են տալիս մտածել հաց ճարելու մասին։ Ճիշտն ասած՝ չգիտե՛մ։
Միայն այն գիտեմ, թե նրանք ինչ պատասխան կտային, եթե ես կարիքից դրդված
նրանցից հաց խնդրեի. գնա՛, որոնիր, տես՝ արդյոք չե՞ս գտնի քո հեքիաթների
մեջ։ Մինչդեռ բանաստեղծներն իրենց հեքիաթներում գտել են ավելի շատ հաց, քան
հարուստներից ոմանք իրենց գանձարաններում։ Նրանցից շատերը, զբաղվելով իրենց
հեքիաթներով, փառավորել են իրենց ժամանակը, մինչդեռ, ընդհակառակը, շատերն
այն մարդկանցից, որոնք փնտրել են ավելի շատ հաց, քան իրենց պետք էր, ողբալի
վախճան են ունեցել։ Բայց ի՞նչ հարկ ավելին ասելու։ Թող այդ մարդիկ ինձ քշեն
իրենց դռներից, երբ ես նրանցից հաց խնդրելու լինեմ, միայն թե, փա՜ռք աստծո,
առայժմ դրա կարիքը չունեմ, իսկ եթե անգամ վրա հասնի կարիքը, ես կարող
կլինեմ, ինչպես ուսուցանում է առաքյալը, դիմանալ և՛ առատությանը, և՛
կարիքին։ Ուստի թող ոչ ոք իմ մասին չհոգա ավելի, քան ինքս։

Իսկ նրանք, ովքեր ասում են, թե իմ պատմածները իրականում այդպես չեն եղել,
ինձ մեծ բավականություն պատճառած կլինեին, եթե ներկայացնեին իրական
պատմությունները, և եթե դրանք տարաձայնեին իմ գրածին՝ ես նրանց կշտամբանքը
արդարացի կհամարեի և կաշխատեի ուղղվել, բայց քանի դեռ ոչինչ չեն
ներկայացրել, բացի խոսքերից, ես նրանց թողնում եմ մնալ նույն կարծիքին, և
պիտի հետևեմ սեփական կարծիքիս, նրանց մասին ասելով նույնը, որ նրանք ասում
են իմ մասին։

Գտնելով, որ այս անգամ նրանց պատասխանեցի բավականաչափ, ես հայտարարում եմ,
որ զինվելով աստծո և ձեր օգնությամբ, սիրելի իմ դամաներ, որոնց վրա դրել եմ
իմ հույսը, ինչպես և զինվելով մեծ համբերությամբ, ես կշարունակեմ առաջ
ընթանալ, թիկունքս դարձնելով քամուն, և թող նա փչի որքա՛ն ուզում է,
որովհետև ես չեմ կարծում, թե ինձ կարող է պատահել այլ բան, քան այն, ինչ
պատահում է մանրիկ փոշուն ուժեղ քամու ժամանակ, որը կա՛մ նրան գետնից չի
բարձրացնում, կա՛մ բարձրացնելիս տանում է վերևով, հաճախ մարդկանց
գլուխների, թագավորների ու կայսրերի թաղերի վրայով, իսկ երբեմն էլ թողնում
է բարձրանիստ ապարանքների և վերամբարձ աշտարակների վրա. եթե նրանց վրայից
վայր էլ ընկնի՝ դարձյալ իր նախկին դիրքից ցած չի լինի։ Եվ եթե ես երբևէ
տրամադիր եմ եղել բոլոր ուժերովս ձեզ գոհացնելու, ապա այժմ տրամադիր եմ
ավելի, քան երբևիցե, որովհետև գիտեմ, որ ոչ ոք հիմք չպիտի ունենա ասելու
այլ բան, քան միայն ա՛յն, որ ինչպես ուրիշները, այնպես էլ ես, այսինքն՝ ձեզ
սիրողս, վարվում եմ ըստ բնության թելադրանքի։ Իսկ նրա օրենքներին դեմ
գնալու համար հարկավոր են չափազանց մեծ ուժեր, և հաճախ դրանք ոչ միայն
ապարդյուն են լինում, այլև մեծապես վնասում զոռ անողին։ Այդպիսի ուժ,
խոստովանում եմ, ես չունեմ և չեմ էլ ցանկանում ունենալ այդ նպատակի համար։
Եթե նույնիսկ ունենայի էլ, ավելի շուտ փոխ կտայի ուրիշներին, քան ինքս
կգործադրեի։ Ուստի, թո՛ղ պապանձվեն պարսավիչները, և եթե նրանք ի վիճակի չեն
ջերմանալու սիրով, թող ապրեն սառչելով և ձեռք չքաշելով իրենց
բավականություններից, կամ ավելի շուտ՝ փչացած ցանկություններից, և թող մեր
այս կարճատև կյանքի ընթացքում ինձ թողնեն ուզածս անել։ Բայց, չքնաղագե՜ղ
դամաներ, ժամանակ է վերադառնալու, քանի որ մենք շատ դեգերեցինք,
վերադառնալու այնտեղ, որտեղից մեկնեցինք, և շարունակելու ըստ սահմանված
կարգի։

Արդեն արեգակը երկնքից հալածել էր բոլոր աստղերը, իսկ ցողոտ գետնից վանել
ստվերը գիշերվա, երբ Ֆիլոստրատոն, վեր կենալով, ամբողջ ընկերախմբին էլ
պատվիրեց վեր կենալ։ Դիմելով դեպի չքնաղ այգին, նրանք այնտեղ սկսեցին
ճեմել, իսկ երբ հասավ ճաշելու ժամը՝ ճաշեցին նույն այն տեղում, ուր ընթրել
էին նախորդ երեկո։ Եվ քանի դեռ արեգակը գտնվում էր իր ամենաբարձր կետում,
նրանք հանգստացան, ապա, արթնանալով, ըստ ընդունված կարգի նստեցին սքանչելի
շատրվանի մոտ, իսկ Ֆիլոստրատոն Ֆիամետտային հրամայեց պատմությունները
սկսել։ Եվ Ֆիամետտան, այլևս հրավերի չսպասելով, աշխուժորեն այսպես սկսեց։


## Նովել առաջին

_Սալերնոյի իշխան Տանկրեդը սպանում է իր դստեր սիրեկանին և սրա սիրտը ոսկե
գավաթի մեջ դրած՝ ուղարկում նրան։ Դուստրը գավաթի մեջ թունավոր ջուր
լցնելով՝ խմում է ու մեռնում։_

Մեր թագավորն այսօր տխրալի նյութ առաջարկեց մեր պատմությունների համար,
մանավանդ եթե նկատի առնենք, որ մենք, ուրախանալու համար հավաքվածներս,
ստիպված պիտի լինենք պատմել այլոց արցունքների մասին, իսկ դա անհնար է անել
այնպես, որ թե՛ պատմողները և թե՛ լսողները կարեկցանք չզգան նրանց նկատմամբ։
Թերևս նա այդպես վարվեց այն նպատակով, որ փոքր-ինչ չափավորի այն
ուրախությունը, որ մենք զգացինք անցած օրերին։ Ինչ էլ որ դրդած լինի
նրան,— քանի որ ինձ չի պատշաճի փոխել նրա վճիռը,— ես կպատմեմ մի
սրտաճլմիկ, տարաբախտ և ձեր արցունքներին արժանի եղելություն։

Սալերնոյի իշխան Տանկրեդը շատ մարդկայնաբարո և ողորմած իշխանավոր էր (եթե
միայն օր ծերության ձեռքերը չթաթախեր երկու սիրահարների արյան մեջ), և իր
ողջ կյանքում նա միայն մի դուստր ունեցավ, թեև ավելի երջանիկ պիտի լիներ,
եթե բնավ չունենար։ Նա իր աղջկան սիրում էր այնպես անսահման, ինչպես չի
սիրել դեռևս ոչ մի հայր, և այդ էր պատճառը, որ չկարողանալով բաժանվել
նրանից՝ մարդու չէր տալիս, թեև վաղուց ժամանակն էր ամուսնացնելու։ Եվ երբ
վերջապես նրան կնության տվեց Կապուայի դքսի որդուն, աղջիկը սրա հետ կարճ
ժամանակ ապրելուց և այրիանալուց հետո վերադարձավ հոր տունը։ Գեղեցիկ էր
աղջիկը թե՛ դեմքով և թե՛ մարմնով, գեղեցիկ էր առավել, քան որևէ այլ կին,—
երիտասարդ էր, արիասիրտ և թերևս ավելի խելոք, քան կարող է լինել կինը։ Իր
սիրագորով հոր տանն ապրելով պերճանքի մեջ, վսեմաշուք տիկնոջ նման, և
տեսնելով, որ հայրը ծնողական ջերմ սիրո պատճառով քիչ է մտածում իրեն
ամուսնացնելու մասին, և ինքն էլ անհարմար համարելով այդ առթիվ նրան դիմել,
նա մտածեց, եթե հնարավոր լինի, իր համար մի արժանավոր սիրեկան ճարել։
Նայելով այն բազմաթիվ ազնվազարմ և այլ տղամարդկանց, որոնք ներկա էին լինում
իր հոր ապարանքում (մի բան, որ հաճախ ենք տեսնում ապարանքներում), նա
ուշադիր դիտում էր շատերի վարվեցողությունը և վարքն ու բարքը, և նրանց
բոլորի մեջ հավանեց իր հոր երիտասարդ սպասավորներից մեկին, անունը
Գվիսկարդո, որը շատ հասարակ ծագում ուներ, սակայն իր բնավորությամբ և վարք
ու բարքով առավել ազնիվ էր, քան նրանցից որևէ մեկը։ Եվ այդ երիտասարդին
տեսնելով հաճախ, նա իր սրտի խորքում նրան սիրեց կրքոտ ու բոցակեզ սիրով,
օր֊օրի վրա ավելի ու ավելի մեծ բավականություն զգալով նրան տեսնելիս։
Երիտասարդն էլ, որ անհասկացող մարդ չէր, նկատեց նրա այդ սերը և ողջ սրտով
այնպես արվեց այդ զգացմունքին, որ այլևս աչքին ոչինչ չէր երևում։

Երբ այս կերպ նրանք իրարից թաքուն սիրում էին միմյանց, և երբ դեռատի կինը
ոչինչ այնքան չէր ցանկանում, որքան նրա հետ մերձենալ, և միաժամանակ չէր
ուզում իր սիրո գաղտնիքը վստահել ոչ ոքի, դիմեց արտակարգ մի
խորամանկության, որպեսզի երիտասարդին հասկացներ, թե այդ բանը ինչպե՛ս պիտի
արվեր։ Նա մի նամակ գրեց, որի մեջ երիտասարդին մի առ մի բացատրեց, թե նա
հաջորդ օրն ի՛նչ պիտի աներ, որպեսզի կարողանար լինել նրա հետ։ Նամակը
տեղավորելով մի եղեգնիկի մեջ և տալով Գվիսկարդոյին, նա կատակով ասաց. «Այս
երեկո դու այս եղեգնիկից քո աղախնի համար փողրակ կպատրաստես, որպեսզի
դրանով փչի և բորբոքի կրակը»։ Գվիսկարդոն առավ եղեգնիկը և, գլխի ընկնելով,
որ նա եղեգնիկը տալով ու այդ ասելով բան էր ուզում հասկացնել, վերադարձավ
տուն։ Այստեղ ուշադիր զննելով եղեգնիկը, ճեղքեց իր նկատած ճաքի
ուղղությամբ, նրա մեջ գտավ նամակը, կարդաց և իրեն անելիքը կռահելով,
անասելի ուրախացավ և սկսեց պատրաստվել գնալու իր դամայի մոտ՝ սրա ցուցած
ձևով։

Իշխանի ապարանքի մոտ կար վաղուց պատրաստված մի լեռնափոր քարայր, որի մեջ մի
քիչ լույս էր թափանցում լեռան կողին արհեստականորեն փորված անցքից, և քանի
որ քարայրը լքված էր, համարյա ծածկված շուրջն աճած տատասկով ու խոտով,
այնտեղ կարելի էր մտնել մի գաղտնի սանդուղքով, որ սկիզբ էր առնում ապարանքի
վարի հարկի այն սենյակից, որը զբաղեցրել էր տիկինը, թեև մուտքը փակված էր
մի ամուր դռնով։ Բոլորն այնպես էին մոռացել վաղուց ի վեր չգործածվող այդ
սանդուղքը, որ գրեթե ոչ ոք չկար, որ դրա տեղը հիշեը։ Սակայն Ամուրը, որի
համար չկա ոչ մի անտեսանելի բան, սիրահար կնոջը վերհիշել տվեց դրա
գոյությունը։ Նա մեծ զգուշավորությամբ շատ և շատ օրեր ջանացել էր իր
ունեցած գործիքներով, մինչև որ հաջողել էր դուռը բանալ. դուռը բանալով և
մենակ իջնելով քարայրը, նկատել էր անցքը, ապա Գվիսկարդոյին իմաց տվել, որ
նա աշխատի այդ անցքով ներս մտնել. միաժամանակ նրան տեղեկացրել էր, թե ի՛նչ
բարձրություն ունի անցքը քարայրից մինչև գետինը։ Նրա պատվերը կատարելու
համար Գվիսկարդոն անմիջապես մի պարան պատրաստեց՝ զանազան հանգույցներով ու
օղակներով, որպեսզի հնարավոր լիներ իջնել ու բարձրանալ, և, հագնելով մի
կաշվե վերնազգեստ, որը նրան պիտի պաշտպաներ փշերից, ոչ ոքի ոչինչ չասելով,
մյուս օրը գիշերով գնաց դեպի անցքը։ Պարանի մի ծայրը կապելով մուտքի մոտ
աճած ծառի ամուր բնին, նա մյուս ծայրից բռնած՝ իջավ քարայրն ու սկսեց
դամային սպասել։ Սա էլ, այնպես ցույց տալով, թե քնել է ուզում, արձակելով
իր նաժիշտներին և մենակ փակվելով սենյակում, բացեց հիշյալ դուռն ու իջավ
քարայրը, որտեղ գտավ Գվիսկարդոյին, և միմյանց տեսնելով երկուսն էլ անասելի
ուրախացան։ Միասին վերադառնալով դամայի սենյակը, նրանք այստեղ մեծագույն
հաճույքի մեջ անցրին օրվա մեծ մասը։ Ապա նրանք որոշեցին, թե ինչ պիտի անեն,
որպեսզի իրենց սերը ծածուկ մնա, որից հետո Գվիսկարդոն վերադարձավ քարայրը,
դաման դուռը կողպելով գնաց իր նաժիշտների մոտ։ Գիշերը վրա հասնելուն պես
Գվիսկարդոն պարանով վեր բարձրանալով դուրս ելավ այն անցքից, որով ներս էր
մտել, և վերադարձավ տուն։ Սովորելով այս ճանապարհը, նա ժամանակի ընթացքում
մի քանի անգամ գնաց նույն տեղը. սակայն բախտը, նախանձելով այդ երկարատև ու
մեծ վայելքին, մի տխուր դեպքի բերումով երկու սիրահարների ուրախությունը
տխրալի ողբի փոխարկեց։

Տանկրեդը սովորություն ուներ երբեմն մենակ գնալ իր աղջկա սենյակը և նրա հետ
փոքր֊ինչ նստելուց ու զրուցելուց հետո թողնել ու հեռանալ։ Մի անգամ, երբ
ճաշից հետո նա մտավ այդ սենյակը, դաման, որի անունը Գիսմոնդա էր, իր
նաժիշտների հետ միասին գտնվում էր պարտեզում։ Ներս մտնելով հուշիկ
քայլերով, չցանկանալով աղջկան զրկել զբոսնելու բավականությունից և
տեսնելով, որ սենյակի լուսամուտները փակված են և անկողնի առագաստներն
իջեցրած, նա նստեր անկողնի մոտ գտնվող գահավորակին ու, գլուխն անկողնին
դնելով, առագաստը քաշեց գլխին, ասես թաքնվել էր ուզում, և քնեց։ Եվ նա քնած
էր այդ կերպ, երբ Գիսմոնդան, որն իր չար բախտից այդ օրը Գվիսկարդոյին
պատվիրել էր գալ, նաժիշտներին պարտեզում թողնելով կամացուկ մտավ սենյակը և,
դուռը փակելով ու չնկատելով, թե ներսում ո՛վ կա, սանդուղքի մուտքը բացեց
քարայրում սպասող Գվիսկարդոյի առաջ։ Եվ այն ժամանակ, երբ նրանք առաջվա պես
անկողին մտան և սկսեցին զվարճանալ ու խենթություններ անել, այնպես պատահեց,
որ Տանկրեդն արթնացավ և տեսավ, թե Գվիսկարդոն ու իր աղջիկը ինչ են անում։
Իր տեսածից չափազանց վշտացած, նա մեկ ցանկացավ գոռալ նրանց վրա, բայց մեկ
էլ որոշեց լռել և ըստ հնարավորին թաքնված մնալ, որպեսզի կարողանար առանց
աղմուկի և առանց նվազագույն իսկ խայտառակության անել այն, ինչ արդեն որոշեց
մտքում։ Սիրահարները, ըստ իրենց սովորության, իրար հետ երկար մնացին,
չնկատելով Տանկրեդին, և երբ ժամանակը եկած համարեցին՝ ելան անկողնից։
Գվիսկարդոն վերադարձավ քարայրը, իսկ դեռատի կինը դուրս եկավ սենյակից։
Տանկրեդը, չնայած իր ծեր հասակին, սենյակի լուսամուտից իջավ պարտեզ և անտես
ու աննկատելի, սոսկալի վշտացած, դարձավ ու գնաց իր սենյակը։ Եվ հաջորդ օրն
իսկ դիշերամտին, երբ Գվիսկարդոն, կաշվե վերնազգեստի մեջ դժվարությամբ
շարժվելով, դուրս էր գալիս քարայրի անցքից, Տանկրեդի հրամանով ծառաներից
երկուսը նրան բռնեցին և տարան իրենց տիրոջ մոտ։

Երբ Տանկրեդը նրան տեսավ, լացը հազիվ զսպելով ասաց. «Գվիսկարդո, այն
բարությունը, որ արել եմ քեզ, արժանի չէր այն անարգանքին ու
խայտառակությանը, որ դու, ինչպես աչքովս տեսա, հասցրիր իմ գերդաստանին»։
Դրան Գվիսկարդոն ոչինչ չպատասխանեց, բացի սրանից. «Սերն առավել ուժեղ է,
քան ես և դուք»։ Տանկրեդը հրամայեց նրան թաքուն պահել մոտերքում գտնվող
սենյակներից մեկում, և այդպես էլ արին։ Երբ օրը լուսացավ, իսկ Գիսմոնդան
առայժմ ոչինչ չգիտեր այդ մասին, Տանկրեդը երկար խորհելով, թե ինչպես վարվի
նրանց հետ, ճաշից հետո ըստ իր սովորության գնաց աղջկա սենյակը, նրան կանչել
տվեց և, հետը մենակ մնալով, արցունքն աչքերին այսպես ասաց. «Գիսմոնդա, ես
այնքան էի վստահ քո առաքինությանը, որ երբեք չէի հավատա,— եթե դա
ուրիշները պատմեին, այլ ոչ թե ինքս տեսած լինեի,— թե դու կարող էիր ոչ
միայն մտածել, այլև տրվել որևէ այլ տղամարդու, որ քո ամուսինը չէ։ Ահա թե
ինչու ես օր ծերության շարունակ պիտի վշտացած լինեմ՝ հիշելով արարքդ։ Եվ
եթե պիտի իջնեիր մինչև այդ անպատվությունը, ապա երանի թե ընտրեիր
արժանավոր, իր ծագումով քեզ հավասար մի մարդու, բայց արի ու տես, որ իմ
ապարանքում գտնվող բոլոր մարդկանցից դու ընտրել ես Գվիսկարդոյին, այդ
ամենաստոր ծագումն ունեցող երիտասարդին, որին մանուկ հասակից մինչ օրս ի
սեր արարչի պահել ու մեծացրել եմ իմ ապարանքում,— մի ընտրություն, որով
ինձ հոգու մեծ խռովք պատճառեցիր։ Ինչ վերաբերում է Գվիսկարդոյին, որին
բռնել եմ տվել երեկ գիշեր քարայրի անցքից դուրս գալիս, և որին պահում եմ
կալանած, ապա արդեն անելիքս վճռել եմ։ Բայց, վկա է աստված, չգիտեմ ինչպես
վարվեմ քեզ հետ։ Մի կողմից իմ մեջ խոսում է այն սերը, որի նմանը դեռ ոչ մի
հայր չի տածել իր դստեր նկատմամբ, մյուս կողմից՝ արդար ցասումը, որի
պատճառն է քո սարսափելի անմտությունը։ Առաջինը ցանկանում է, որ քեզ ներեմ,
իսկ մյուսը պահանջում է, որ ես, հակառակ իմ բնավորության, դաժան լինեմ։
Բայց նախքան վճիռ կայացնելս ուզում եմ լսել, թե ի՛նչ պիտի ասես դու»։ Այդ
ասելով, նա խոնարհեց գլուխը՝ լալով ու հեկեկալով, ինչպես կլար այն երեխան,
որին մի լավ ծեծել են։

Լսելով հորը և իմանալով, որ ոչ միայն իր սերը հայտնի է դարձել, այլև
Գվիսկարդոն էլ բանտարկված է, դաման աննկարագրելի ցավ զգաց և մի քանի անգամ
քիչ մնաց իր վիշտն արտահայտեր լաց ու կականով, ինչպես անում է կանանց մեծ
մասը, սակայն նրա խրոխտ հոգին հաղթահարեց այդ թուլությունը, զարմանալի
վճռականությամբ նա զսպեց իրեն, որպեսզի դեմքը ցավ չարտահայտեր, և վճռեց, որ
ավելի լավ է հրաժեշտ տալ կյանքին, քան գութ հայցել, քանզի կարծում էր, թե
Գվիսկարդոն արդեն սպանված է։ Այդ պատճառով էլ նա վարվեց ոչ թե հանցանքի մեջ
բռնված և լացուկոծ անող կնոջ պես, այլ որպես իր արածը չզղջացող ու արիասիրտ
մի կին, և բացճակատ ու առանց այլայլմունքի այսպես պատասխանեց հորը.
«Տանկրե՛դ, ես տրամադիր չեմ ո՛չ ուրանալու, ո՛չ էլ աղերսելու, քանզի
ուրանալը չի օգնի, իսկ ինչ վերաբերում է աղերսելուն, չեմ էլ ցանկանում, որ
դա ինձ օգնած լինի։ Բացի դրանից, ես չեմ ուզում որևէ կերպ շահել քո
բարեհաճությունն ու սերը, այլ, խոստովանելով իրողությունը, նախ և առաջ
ցանկանում եմ իմ բանական առարկումներով պաշտպանել պատիվս և, ապա, գործով
արիաբար ցույց տալ հոգուս վեհությունը։ Ճիշտ է, ես սիրել եմ ու սիրում եմ
Գվիսկարդոյին և քանի դեռ կենդանի եմ,— իսկ դա երկար չի տևելու,—
դարձյալ սիրելու եմ. սակայն այդ սիրո պատճառն այնքան իմ կանացի
թուլությունը չէր, որքան քո անհոգությունը ինձ նորից ամուսնացնելու
խնդրում, ինչպես նաև՝ Գվիսկարդոյի արժանիքները։ Հայտնի պիտի լիներ քեզ,
Տանկրե՛դ, որ դու ինքդ միս ու արյունից լինելով՝ աշխարհ ես բերել նույնպես
միս ու արյուն ունեցող, այլ ոչ թե քարե կամ երկաթե աղջիկ, և դու պարտավոր
էիր ու պարտավոր ես հիշել, թեպետ և արդեն ծեր ես, թե ինչ օրենքներ ունի
երիտասարդությունը, և ինչպիսի՛ ուժով են ի հայտ գալիս դրանք։ Ու թեև քո
կյանքի լավագույն տարիների մի մասն անց ես կացրել զորական գործերում,
այնուհանդերձ պետք է գիտենայիր, թե անգործությունն ու պերճալի կյանքը ո՛ւր
կարող են հասցնել նույնիսկ ծերերին, ո՜ւր մնաց թե երիտասարդներին։ Եվ
այսպես, սերված լինելով քեզնից, ես միս ու արյուն ունեմ, և դեռևս այնքան
քիչ եմ ապրել, որ ջահել եմ տակավին, և թե՛ առաջին, թե՛ երկրորդ պատճառով լի
եմ զգայնական ցանկությւսմբ, որին զարմանալի ուժգնություն հաջորդեց այն
հանգամանքը, որ մի ժամանակ ամուսնացած լինելով՝ ճանաչել եմ, թե որքան մեծ է
այդ ցանկությունը բավարարելու հաճույքը։ Անկարող լինելով դիմադրրել այդ
ուժին, ես, որպես դեռատի կին, որոշեցի ենթարկվել այդ ցանկության մղումին,
ու սիրեցի։ Եվ հիրավի ես գործադրեցի ամենայն ջանք,— որքանով որ դա ինձնից
էր կախված,— որպեսզի այն մեղքը, դեպի որն ինձ մղել էր բնությունը,
ամոթալի չդառնար ո՛չ քեզ, ո՛չ էլ ինձ համար։ Ամենագութ Ամուրը և բարյացակամ
բախտը ինձ ընդառաջ եկան և նպատակս կատարելու համար ցույց տվին ծածուկ մի
ճանապարհ, որով ես, առանց որևէ մեկին ասելու, հասա ցանկությանս կատարմանը։
Եվ ով էլ քեզ հայտնած լինի այդ ճանապարհը, կամ ինչ կերպ էլ դու տեղեկացած
լինես, միևնույն է, ես դա չեմ ժխտում։ Եվ ես Գվիսկարդոյին ընտրեցի ոչ թե
պատահմամբ, ինչպես անում են շատերը, այլ միաչն լրջորեն խորհելուց հետո նրան
գերադասեցի մյուսներից, նրան ինձ մոտ բերի կանխամտածված հնարքով, ապա թե՛
նրա և թե՛ իմ խելամիտ հեռատեսության շնորհիվ երկար ժամանակ գոհացա
ցանկությանս կատարմամբ։ Անշուշտ, հենց դրա, այլ ոչ թե իմ սիրո համար ես ինձ
այդպիսի դառնությամբ նախատում՝ ավելի շուտ հետևելով սովորական կարծիքին,
քան ճշմարտությանը, և ասում ես, թե ես եղել եմ ստոր ծագում ունեցող մարդու
հետ, կարծես թե բնավ չպիտի զայրանայիր, եթե այդ ցանկությունս բավարարելու
համար ընտրած լինեի մի ազնվականի։ Եվ այդ ասելով՝ չես էլ նկատում, որ
դատապարտում ես ոչ թե իմ, այլ ճակատագրի մեղքը, որը շատ հաճախ բարձրացնում
է անարժաններին, իսկ ամենաարժանավորներին թողնում ներքևում։ Բայց առայժմ դա
թողնենք, և դու փոքր֊ինչ նայիր բանի էությանը, դա կտեսնես, որ բոլորիս
մարմինն ստեղծված է միևնույն մարմնական նյութից, և բոլորիս հոգիներն
ստեղծել է միևնույն արարիչը՝ նրանց տալով միատեսակ հատկություններ ու
միատեսակ կարողություններ։ Առաքինությունն էր միայն, որ ի սկզբանե
զանազանեց մեզ, որ ծնվել ու ծնվում ենք որպես հավասար մարդիկ, և ովքեր
ավելի շատ էին առաքինի, ավելի գործունյա՝ կոչվեցին ազնիվ, իսկ մյուսները
դարձան անազնիվ։ Ու թեև հետագայում դրան հակադիր մի սովորույթ եկավ չնշելու
այդ օրենքը, բայց դա դեռևս չի ոչնչացված և արմատախիլ չի արված ո՛չ
բնությունից, ո՛չ էլ մարդկային լավ բարքերի միջից, ուստի, ով առաքինաբար է
վարվում, նա առանց քաշվելու իրեն ազնվական է համարում, և եթե նրան կոչում
են այլ կերպ, ապա դրա համար մեղավոր է ոչ թե կոչվողը, այլ կոչողը։ Նայի՛ր
շուրջդ ու տես քո բոլոր ազնվականներին, քննի՛ր նրանց կյանքը, բարքերն ու
վարվեցողությունը, իսկ մյուս կողմից ուշադիր նայիր Գվիսկարդոյին, և եթե
դատելու լինես անոխակալ կերպով՝ նրան կհամարես ամենաազնիվ մարդը, իսկ քո
ազնվականներին՝ անազնիվ։ Ինչ վերաբերում է Գվիսկարդոյի առաքինությանն ու
արժանիքներին, ապա այդ հարցում հավատացել եմ ոչ թե որևէ մեկի կարծիքին, այլ
միայն քո խոսքերին և աչքովս տեսածին։ Ո՞վ է նրան գովել այնպես, ինչպես դու
էիր գովում ամենայն գովասանքի արժանի այն գործերի համար, որոնց սիրուն
արժանավոր մարդուն խրախուսել է պետք։ Եվ, ճիշտն ասած, դու գովում էիր ոչ
առանց հիմքի, քանզի, եթե աչքերս ինձ չեն դավաճանել, դու նրա նկատմամբ չես
շռայլել ոչ մի այնպիսի գովեստ, որը ես տեսած չլինեմ գործով արդարացած,
թերևս շատ ավելի, քան թե կարող էին արտահայտել գովասանքներդ։ Բայց եթե ես
խաբված եմ այդ բանում ևս, ապա խաբողը դու ես եղել։ Արդ, կարո՞ղ ես ասել, թե
ես կապվել եմ ստոր ծագում ունեցող մարդու հետ։ Այդ դեպքում ճշմարիտ չի լինի
քո ասածը։ Եթե դու նրան աղքատ անվանեիր, թերևս կարելի կլիներ քեզ հետ
համաձայնվել, այն էլ համոթ քո, քանի որ այդ արժանավոր մարդուն, քո
սպասավորին, դու այդպիսի վիճակի ես հասցրել։ Սակայն աղքատությունը մարդուց
խլում է ոչ թե նրա առաքինությունը, այլ միայն ունեցվածքը։ Շատ ու շատ
թագավորներ և մեծ իշխանավորներ աղքատ են եղել, և շատերն այն մարդկանցից,
ովքեր հողը փորելով ու անասուն արածացնելով են զբաղվում, հարուստ են եղել և
ներկայումս էլ հարուստ են։ Իսպառ վանիր քեզնից նաև քո արտահայտած այն
վերջին տարակուսանքը, թե չգիտես ինչպես վարվել ինձ հետ, և եթե դու խորհում
ես օր ծերության վարվել այնպես, ինչպես սովոր չէիր վարվել երիտասարդ
ժամանակ, այսինքն՝ մոլեգնել, ապա քո դաժանությունը դու թափիր դժբախտիս
գլխին, որը բնավ մտադիր չէ քեզ դիմելու որևէ աղերսանքով, ի՛մ գլխին թափիր,
որ գլխավոր պատճառն եմ այդ հանցանքի, եթե միայն կարելի է դա հանցանք
համարել, քանզի հավատացնում եմ, որ եթե դու չհրամայես ինձ էլ պատժել նույն
կերպ, ապա այդ բանը կանեն իմ սեփական ձեռքերը։ Դե՛հ, ուրեմն, գնա կանանց
հետ արցունք թափելու և, գազազած, մի հարվածով սպանիր թե՛ նրան և թե՛ ինձ,
եթե կարծում ես, որ արժանի ենք դրան»։

Իշխանը ճանաչեց իր դստեր հոգու վեհությունը, բայց, այնուհանդերձ, դեռ
լիովին համոզված չէր, որ նա այդքան հաստատ է որոշել իր ասածն անել։ Ուստի,
հեռանալով նրա սենյակից և, հրաժարվելով նրա նկատմամբ անողորմ լինելու
մտքից, նա ցանկացավ դստեր հրաբորբոք սերը սառեցնել երիտասարդի արյամբ և
Գվիսկարդոյի երկու պահապաններին հրամայեց՝ հաջորդ գիշերը բանտում անաղմուկ
խեղդամահ անել երիտասարդին և կրծքից սիրտը հանելով՝ բերել իրեն, և ինչպես
որ հրամայել էր, այնպես էլ արվեց։ Դրանից հետո, հաջորդ օրը, հրամայելով
բերել մի մեծ ու գեղեցիկ ոսկե գավաթ և դրա մեջ ամփոփելով Գվիսկարդոյի
սիրտը, իր ամնահավատարիմ սպասավորի միջոցով ուղարկեց աղջկան, պատվիրելով
գավաթը նրան հանձնելիս ասել հետևյալը. «Սա ուղարկել է քո հայրը, որպեսզի
քեզ մխիթարած լինի քո ամենասիրած բանով, ինչպես ինքդ մխիթարեցիր նրան»։

Գիսմոնդան, որ չէր հրաժարվել իր անագորույն մտադրությունից, բերել էր տվել
թունավոր խոտ ու արմտիք և հոր գնալուց հետո եռացրել, բուսաջուր պատրաստել,
որպեսզի, եթե կատարվելու լիներ այն, ինչին ահով սպասում էր, թույնը պատրաստ
ունենար։ Երբ սպասավորը եկավ նրա մոտ՝ իշխանի ընծան ու պատգամը հանձնելու,
նա անայլայլ դեմքով առավ գավաթը, և, բացելով ու տեսնելով սիրտը և ասված
խոսքերի իմաստը հասկանալով, այլևս չկասկածեց, որ դա Գվիսկարդոյի սիրտն է։
Ապա, աչքերը հառելով ծառայի դեմքին, նա ասաց. «Այնպիսի սրտի համար,
ինչպիսին սա է, չէր պատշաճի ոսկե շիրմից նվազ արժանավոր շիրիմ։ Այս անգամ
հայրս խելացի է վարվել»։ Այս ասելուց հետո սիրտը մոտեցրեց շուրթերին,
համբուրեց և ասաց. «Միշտ և ամեն առիթով, մինչև կյանքիս այս օրը վերջին, ես
զգացել եմ իմ հոր անպակաս սերը, բայց այժմ զգում եմ ավելի, քան երբևիցե։
Ուստի, այսքան մեծ ընծայի համար նրան հաղորդիր իմ վերջին
շնորհակալությունը, որը դեռ ի վիճակի եմ հայտնելու»։

Այս ասելուց հետո, դառնալով գավաթին, որն ամուր բռնել էր, և նայելով սրտին,
նա ասաց. «Օ՜, անուշիկ հանգստարան իմ բոլոր խնդությունների, թող անիծյա՜լ
լինի դաժանությունը նրա, ով այժմ ինձ ստիպեց քեզ նայել մարմնական աչքերով։
Ինձ այն էլ էր բավական, որ ամեն այն ժամ քեզ նայեի հոգուս աչքերով։ Դու
կատարեցիր ընթացքը քո և արիր այն ամենը, ինչ բախտն էր վիճակել։ Դու հասար
այնտեղ, ուր ձգտում է ամենայն ոք. լքեցիր աշխարհի թշվառություններն ու
հոգսերը և քո սեփական թշնամուց ստացար այնպիսի շիրիմ, որին վեհանձնությունդ
արժանի էր։ Ոչինչ պակաս չէր քո թաղումի համար, բացի այն կնոջ արցունքներից,
որին կենդանի ժամանակդ այնպես սիրում էիր, և որպեսզի դա էլ չպակասեր,
աստված իմ անողորմ հոր սրտին թելադրեց քեզ ուղարկել ինձ, և ես կտամ քեզ
արցունքներս, թեև որոշել էի մեռնել առանց արցունք թափելու և անահ հայացրով։
Արցունքներս քեզ տալով, ես առանց հապաղելու այնպես կանեմ, որ քո օգնությամբ
իմ հոգին միանա այն հոգուն, որը դու այնպես հոգատար կերպով պահպանում էիր։
Եվ ուրիշ ո՞ւմ ընկերակցությամբ պիտի կարողանայի ավելի գոհ ու հանգիստ գնալ
անծանոթ աշխարհները, եթե ոչ քո հոգու հետ միասին։ Ես համոզված եմ, որ նա
դեռ այստեղ է և դիտում է իր և իմ երանության վայրերը, և, ինչպես համոզված
եմ, սիրելով ինձ՝ սպասում է իմ հոգուն, որը նրան սիրում է առավել»։

Այդ ասելուց հետո, առանց որևէ կանացի կականի, գլուխը գավաթի վրա
խոնարհելով, սկսեց լալով այնքան արցունք հեզել, որ կարծես աչքերում
հորդահոս աղբյուրներ կային, և բազմիցս ու բազմիցս համբուրեց սիրտն այն
մեռյալ։ Նաժիշտները, շուրջբոլոր կեցած, չէին կարողանում հասկանալ, թե ի՛նչ
սիրտ էր դա, և թե ի՛նչ կնշանակեին նրա խոսքերը, սակայն կարեկցանքից մղված՝
բոլորն էլ լալիս էին, իզուր հարցնելով նրա լացի պատճառը և ջանալով
մխիթարել։ Իսկ նա, երբ արդեն լալը բավական համարեց, գլուխը բարձրացնելով և
արցունքները սրբելով ասաց. «Ո՜վ ամենասիրելի սիրտ, ես արդեն կատարեցի իմ
պարտականությունը քո նկատմամբ, և այլևս ոչինչ չի մնում անելու, քան գալ ու
քեզ ներկայանալ իմ հոգով, որպեսզի նա ընկերանա քոնին»։ Այդ ասելով, նա
հրամայեց մատուցել մի օր առաջ պատրաստած հեղուկով լի սափորը, հեղուկը լցրեց
գավաթի մեջ դրված սրտի վրա, որ թրջված էր իր առատ արցունքներով և, անահ
մոտեցնելով բերնին, խմեց բոլորը։ Խմելուց հետո, գավաթը ձեռքին, պառկեց և
ամենայն վայելչությամբ տեղավորվեց իր մահճի վրա, մեռած սիրեկանի սիրտը հպեց
իր սրտին և, այլևս ոչ մի խոսք չասելով, սպասեց մահին։ Նաժիշտները, այդ
ամենը տեսնելով ու լսելով, թեև չգիտեին էլ, թե ի՛նչ հեղուկ էր նրա խմածը,
շտապեցին Տանկրեդին հայտնել։ Սա, որ վախենում էր հենց այն բանից, ինչ տեղի
էր ունեցել, անմիջապես իջավ դստեր սենյակը՝ գալով հենց այն պահին, երբ նա
պառկած էր մահճի վրա։ Տեսնելով, որ նրան քնքշագին խոսքերով մխիթարելն արդեն
շատ ուշ է, և տեսնելով աղջկա վիճակը, նա սկսեց աղիողորմ լալ։ Այդ տեսնելով,
աղջիկն ասաց. «Տանկրե՛դ, այդ արցունքները խնայիր սրանից նվազ ցանկալի վշտի
համար և մի՛ թափիր ինձ վրա, քանզի ես քո արցունքը չեմ ուզում։ Երբևէ
տեսնվե՞լ է այնպիսի մի մարդ, բացի քեզնից, որը ողբա այն, ինչ ինքն էր
ցանկանում։ Սակայն, եթե քո մեջ դեռ փոքր֊ինչ կենդանի է այն սերը, որ տածում
էիր իմ նկատմամբ, ապա, քանի որ քո սրտովը չէր իմ գաղտնի կենակցությունը
Գվիսկարդոյի հետ, թույլ տուր, որ, որպես վերջին շնորհ, իմ մարմինը բոլորի
աչքի առաջ նրա մարմնի հետ պառկած լինի այնտեղ, ուր նրան նետել ես տվել»։
Լացահեղձ իշխանն ի վիճակի չէր պատասխանելու։ Այնժամ դեռատի դաման զգալով,
որ հասել է իր վախճանը, մեռյալ սիրտը կրծքին սեղմելով՝ ասաց. «Տեր ընդ ձեզ,
քանզի ես մեռնում եմ»։ Մշուշվեցին աչքերը, անզգայացավ մարմինը, և նա թողեց
կյանքն այս վշտալի։

Եվ ահա, ինչպես դուք լսեցիք, այդպիսի վշտալի վախճան ունեցավ սերը
Գվիսկարդոյի և Գիսմոնդայի, որոնց մահը երկար ողբալով և իր դաժանության
համար խիստ ուշ զղջալով, Տանկրեդը, բոլոր սալերնոցիների ընդհանուր լաց ու
ողբի ներքո, մեծ շուքով նրանց թաղել տվեց միևնույն դամբանում։


## Նովել երկրորդ

_Կուսակրոն Ալբերտոն մի կնոջ հավատացնում է, թե նրա վրա սիրահարված է
հրեշտակը, և վերջինիս կերպարանքով մի քանի անգամ մերձենում է նրան.
այնուհետև, տիկնոջ ազգականներից վախեցած, նրա սենյակի լուսամուտից դուրս է
նետվում և ապաստանում մի աղքատ մարդու մոտ, որը նրան վայրենու կերպարանք
տալով՝ տանում է հրապարակ, այստեղ մարդիկ ճանաչում են Ալբերտոյին, իսկ
միաբանությունը բռնում ու կալանում է։_

Ֆիամետտայի պատմած նովելը շատ ու շատ անդամ արտասուք քամեց նրա
ընկերուհիների աչքերից։ Նովելն ավարտվելուց հետո թագավորն ասաց խստադեմ.
«Ես քիչ արժեք կտայի կյանքիս, եթե կարենայի դա զոհել հանուն այն վայելքի
կեսի, որ ճաշակել են Գիսմոնդան ու Գվիսկարդոն, և թող ձեզնից ոչ ոք չզարմանա
ասածիս վրա, որովհետև ես, կենդանի մնալով, յուրաքանչյուր ժամ հազարավոր
մահեր եմ զգում, իսկ այդ ամենի փոխարեն ինձ տրված չէ վայելքի մի փշուր
անգամ։ Բայց առայժմ մի կողմ թողնելով իմ գործերը, ես ցանկանում եմ, որ
Պամպինեան շարունակի զրույցը՝ պատմելով սրտաճմլիկ, մասամբ իմ վիճակին
համապատասխան պատմություններ։ Եթե նա գնալու լինի Ֆիամետտայի բացած
ճանապարհով, ես, անտարակույս, այնպես կզգամ, թե բոցիս վրա ցող է կաթկթում»։
Լսելով իրեն ուղղված հրամանը, Պամպինեան ավելի լավ հասկացավ իր
ընկերուհիների, քան թագավորի արտահայտած ցանկությունը, և ավելի տրամադիր
լինելով նրանց զվարճացնել, քան բավարարել թագավորին, բացի, իհարկե, նրա
հրամանը կատարելուց, որոշեց, նյութից չհեռանալով, պատմել մի զվարճալի նովել
և այսպես սկսեց.— Ռամիկ ժողովրդի մեջ շատ է տարածված այն խոսքը, թե երբ
վատ մարդը լավի անուն հանի՝ նրա արած վատ բաներին էլ ոչ ոք չի հավատա։ Եվ
դա ինձ անսպառ նյութ է տալիս խոսելու առաջարկված հարցի վերաբերյալ, և, ի
դեպ, ապացուցելու, թե որքան մեծ է կեղծապաշտությունը վանականների, որոնք
իրենց լայն փարաջաներով, կեղծ֊գունատ դեմքերով և իրենց ձայնով, որը հեզ է
ու քծնական ողորմություն խնդրելիս, բայց բարձրագոչ ու սոսկալի՝ սեփական
մոլությունների համար այլոց նախատելիս, ջանում են ապացուցել, որ իրենք
ողորմություն խնդրելով են փրկվում, իսկ մյուսները՝ ողորմալով, և իրենց
համարում են ոչ այնպիսի մարդիկ, որոնք մեզ պես պիտի ձգտեն արժանի լինել
դրախտին, այլ այնպիսի անձնավորություններ, որ կարծես դրախտի տերն ու
տիրականն են, և ամեն մեռնողի, նայած սրա կտակած փողի չափին, այնտեղ առավել
լավ կամ վատ տեղ են հատկացնում, որով ջանում են խաբել նախ՝ իրենք իրենց,
եթե միայն դրան հավատում են, ապա՝ նրանց, ովքեը հավատում են իրենց խոսքին։
Եթե ինձ թույլատրված լիներ նրանց մասին ասելու այն ամենը, ինչ հարկ է ասել,
ես շատ միամիտների ձեռաց ցույց կտայի, թե ինչե՜ր են նրանք թաքցնում իրենց
լայն փարաջաների տակ։ Եվ տա՛ աստված, որ նրանց էլ պատահի նույնը, ինչ
պատահեց մի վարդապետի, որ արդեն տարիքն առած մարդ էր և Վենետիկում
ամենանշանավոր կազուիստներից մեկն էր համարվում։ Եվ հենց այդ վարդապետի
մասին եմ ուզում պատմել, որպեսզի, թերևս, ծիծաղով ու զվարճությամբ սփոփեմ
ձեր սիրտը, որ մորմոքվում է Գիսմոնդայի մահվան կսկծից։

Եվ ահա այսպես, պատվարժա՛ն դամաներ, Իմոլայում ապրում էր մեղսալի ու ապական
վարքի տեր մի մարդ, անունը Բերտա ղելլա Միսսա, որի խայտառակ արարքները,
որոնք Իմոլայի բնակիչներին լավ էին ծանոթ, նրան այն տեղը հասցրին, որ
քաղաքում այլևս չէին հավատում նրա ոչ միայն սուտ, այլև ճշմարիտ խոսքին։
Ուստի, տեսնելով, որ այնտեղ իր մեքենայություններր այլևս չեն անցնում, նա,
ճարը հատած, տեղափոխվեց Վենետիկ, ամենայն պղծությանց այդ հավաքարանը, հույս
ունենալով այստեղ իր խարդախ գործունեության համար գտնել այլ հնար, քան որ
գործադրել էր ուրիշ վայրերում։ Ձևանալով, թե խղճի խայթ է զգում այն բոլոր
ախտաժետ գործերի համար, որ կատարել էր անցյալում, թե իրեն պատել է
հեզություն մի մեծ, և ինքը շատ ավելի աստվածավախ է դարձել, քան որևէ մեկը,
նա վանք մտավ և հորջորջվեց իմոլցի եղբայր Ալբերտո։ Եվ վանականի զգեստ
հագնելով, նա սկսեց այնպես ցույց տալ, թե խստականոն կյանք է վարում,
ջերմեռանդորեն ապաշխարում էր և ժուժկալում, երբեք միս չէր ուտում ու գինի
չէր խմում,— երբ դրանք հաճո չէին լինում իր քիմքին։ Եվ ահա այդ ավազակն
ու կավատը, այդ խաբեբան ու մարդասպանը մի ակնթարթում մեծ քարոզիչ դարձավ,
ձեռ չքաշելով հիշյալ մոլություններից, եթե հնարավոր էր լինում դրանք գաղտնի
անել։ Բացի դրանից, քահանա դառնալով, նա սուրբ սեղանի առաջ սպասավորելիս
(իսկ դա շատերն են տեսել), շարունակ արցունք էր թափում տիրող չարչարանքր
հիշատակելու ժամանակ, քանի որ ցանկանալու դեպքում նրա համար արցունք թափելը
դատարկ բան էր։ Եվ կարճ ժամանակում, մասամբ իր քարոզների, մասամբ էլ
արցունքների շնորհիվ, նա կարողացավ այնպես խելքահան անել վենետիկցիներին,
որ դարձավ վստահված տնօրենն ու պահապանը գրեթե այն բոլոր հոգևոր կտակների,
որ արվում էին այնտեղ, դարձավ շատերի դրամապահը, տղամարդկանց ու կանանց
համարյա մեծ մասի խոստովանահայրն ու խորհրդատուն։ Այդպես վարվելով, այդ
գայլը հովիվ դարձավ, և այդ վայրերում նա ուներ սուրբ մարդու ավելի մեծ
համբավ, քան երբևէ ունեցել է սբ. Ֆրանցիսկոն Ասսիզիում։

Եվ եղավ որ մի դեռատի կին, ցանցառամիտ ու տխմար, անունը մադոննա Լիզետտա,
կողակիցն անվանի մի վաճառականի, որն առագաստանավով ուղևորվել էր Ֆլանդրիա,
մի քանի կանանց հետ մեկտեղ գնաց խոստավանվելու այդ սուրբ վարդապետին։ Երբ
տիկինը ծունր էր դրել նրա առաջ և, որպես վենետկուհի (նրանք բոլորն էլ
ցանցառ են), ինչ֊որ բաներ էր պատմել իր արածներից, եղբայր Ալբերտոն նրան
հարցրեց, թե արդյոք սիրեկան չունի՞։ Այդ հարցին տիկինը պատասխանեց
զայրացկոտ դեմքով. «Այդ ի՞նչ եք ասում, հա՛յր սուրբ, կարծես աչքեր չունեք։
Մի՞թե իմ գեղեցկությունը ձեր աչքին այնպիսի գեղեցկություն է թվում,
ինչպիսին է, ա՛յ, խոսք֊օրինակ, այս կանանցը։ Եթե ես այդպիսի բան ցանկանայի,
սիրեկաններիս թիվ ու համար չէր լինի, բայց իմ հրապույրներն այնպիսի
հրապույրներ չեն, որ ամեն մի մարդու թույլ տայի ինձ սիրել։ Շա՞տ կանայք եք
տեսել, որոնց գեղեցկությունը հավասար լիներ իմին։ Ես դրախտի մեջ էլ
գեղեցկուհի կհամարվեի»։ Եվ այնքան բլբլաց իր գեղեցկության մասին, որ
անտանելի էր լսել։ Եղբայր Ալբերտոն ձեռաց գլխի ընկավ, որ նրա ծալը պակաս է,
և քանի որ նրան թվաց, որ դա պարարտ հող է իր գործունեության համար, հանկարծ
անչափ սիրահարվեց նրան, բայց, նրան հրապուրելն ավելի հարմար ժամանակի
թողնելով, նա, տիկնոջ աչքին սուրբ մարդ երևալու համար, սկսեց նրան
կշտամբել, թե նրա ասածը սնափառություն է, և շարունակեց բարբառել նույն այդ
ոգով, ուստի և տիկինը նրան ասաց, թե նա հիմար է և չի հասկանում, որ
աշխարհումս գեղեցկությունից լավ բան չկա։ Եղբայր Ալբերտոն, չցանկանալով
տիկնոջը չափից ավելի զայրացնել, խոստովանեցրեց նրան և արձակեց մյուս կանանց
հետ։

Մի քանի օր սպասելով և ապա հետն առնելով իր հավատարիմ ընկերոջը, նա գնաց
մադոննա Լիզետտայի տունը և նրա հետ առանձնանալով սենյակներից մեկում, որտեղ
իրեն ոչ ոք չէր կարող տեսնել, չոքեց նրա առաջ ու ասաց. «Մադո՛ննա, աղաչո՜ւմ
եմ, ի սեր արարչի, ներեցեք ինձ այն խոսքերի համար, որ ձեզ ասացի կիրակի
օրը, երբ ինձ հետո խոսում էիք ձեր գեղեցկության մասին, քանզի այն գիշեր
այնպես չարաչար ծեծվեցի, որ մինչև այսօր չէի կարողանում անկողնից
ելնել»։— «Իսկ ո՞վ էր ձեզ այդպես ծեծողը»,— հարցրեց ցանցառ տիկինը։ Եվ
ասաց եղբայր Ալբերտոն. «Հիմա ասեմ՝ լսեք. երբ այդ գիշերը ծնկաչոք աղոթք էի
անում, ինչպես անում եմ սովորաբար, հանկարծ խցումս տեսա լույս մի մեծ, և
դեռևս չէի կարողացել շրջվել, որ տեսնեմ, թե դա ինչ է, երբ իմ գլխավերևում
կանգնած տեսա մի չքնաղագեղ երիտասարդ հաստ ու ահագին գավազանը ձեռին, և նա
վեղարիցս բռնելով ու ինձ ոտքի տակ ձգելով՝ այնքան հարվածեց, որ մարմնիս վրա
ողջ տեղ չմնաց։ Երբ հետո նրան հարցրի, թե ինձ ինչո՞ւ ծեծեց, նա պատասխան
տվեց ու ասաց,— Այն պատճառով, որ դու այսօր համարձակվեցիր պարսավել
մադոննա Լիզետտայի երկնային հրապույրները, որին ես հոգաչափ սիրում եմ։
Այնժամ ես հարցրի,— Իսկ ո՞վ եք դուք։ Նա պատասխանեց, թե հրեշտակ է։ «Օ,
տե՜ր իմ,— ասացի,— ներեցե՛ք ինձ, աղաչում եմ»։ Այնժամ նա ասաց. «Ես քեզ
ներում եմ այն պայմանով, որ դու, որքան կարելի է շուտ, գնաս նրա մոտ և
ներում խնդրես. եթե նա քեզ չների՝ ես նորից կգամ այստեղ և քեզ այնպիսի մի
դաս կտամ, որ ողջ կյանքումդ ախ ու վախ անես»։ Իսկ այն, ինչ նա ասաց դրանից
հետո, չպիտի համարձակվեմ հայտնել, մինչև որ ինձ չներեք»։

Դատարկագլուխ մադոննան, որի տախտակը պակաս էր, քար էր կտրել լսելով այդ
խոսքերը, որ հալած յուղի տեղ էր ընդունում, և քիչ հետո ասաց. «Ասում էի
չէ՞, եղբայր Ալբերտո, իմ հրապույրները երկնային են։ Բայց վկա՜ է աստված, ես
խղճում եմ ձեզ, և որպեսզի այլևս ձեզ ոչ մի վատ բան չանեն, ներում եմ այժմ
իսկ պայմանով, որ ինձ հայտնեք, թե ի՛նչ ասաց հրեշտակը»։ Եղբայր Ալբերտոն
պատասխանեց. «Մադո՛ննա, քանի որ ինձ ներեցիք, սիրով կհայտնեմ նրա ասածը,
բայց ձեզ մի բան պիտի հիշեցնեմ, ինչ էլ ձեզ ասելու լինեմ՝ զգուշացեք ասածս
որևէ մեկին հայտնել, եթե դուք, որ աշխարհիս ամենաբախտավոր կինն եք, չեք
ցանկանում ձեր գործը փչացնել։ Այն հրեշտակն ինձ հանձնարարեց ձեզ ասել, թե
դուք նրան այնքան եք դուր գալիս, որ նա հաճախ կգար գիշերը ձեզ հետ
անցկացնելու, եթե երկյուղ չունենար, որ կարող է ձեզ վախեցնել։ Այժմ
բարեհաճել է իմ միջոցով ձեզ հայտնել, որ ցանկանում է այս գիշեր մի կերպ գալ
և ձեզ հետ մի քիչ ժամանակ անցկացնել։ Իսկ քանի որ նա հրեշտակ է, և եթե
հրեշտակի կերպարանքով հայտնվի, նրան ձեռք տալ չեք կարողանա, ապա ասում է,
որ ի հաճույս ձեր ցանկանում է հայտնվել մարդու կերպարանքով, դրա համար էլ
հրամայում է, որ դուք նրան իմաց անեք, թե ե՞րբ կցանկանյիք, որ գար և արդյոք
ի՛նչ կերպարանքով հայտնվի, և նա էլ կվարվի ձեր ուզածի պես, ահա թե ինչու
ձեզ կարող եք համարել ամենաերանելի կինը, որ կա ապրողների մեջ»։

Այնժամ դատարկամիտ մադոննան ասաց, թե իր համար շատ հաճելի է սիրված լինել
հրեշտակից, քանզի ինքն էլ նրան շատ է սիրում և երբեք չի պատահել, որ նրա
նկարը տեսնելիս մի չորս սոլդանոց մոմ չվառի. ո՛ր ժամին էլ գա՝ ցանկալի
հյուր կլինի և իր սենյակում իրեն բոլորովին մենակ կգտնի, միայն թե այն
պայմանով, որ նա կույս Մարիամի պատճառով իրեն չլքի. ասաց, որ լսել է նրա
սիրո մասին և ուր որ նրան տեսնում է՝ չոքում է առաջը. ի՛նչ կերպարանքով
ուզում է թող գա, միայն թե վախ չպատճառի։ Այնժամ եղբայր Ալբերտոն ասաց.
«Մադո՛ննա, խելոք բան եք ասում, և ես նրա հետ կկարգավորեմ այն ամենը, որ
ասացիք, բայց դուք կարող եք ինձ մի մեծ բարություն անել, որ ձեզ համար
դատարկ բան է. իսկ բարությունն այն կլինի, որ դուք ցանկանաք, որ նա իմ
մարմնով հայտնվի։ Եվ լսեցեք, թե ինչով կարտահայտվի ձեր արած լավությունը.
նա մարմնիս միջից կհանի իմ հոգին և կտեղավորի դրախտում, իսկ ինքը կմտնի իմ
մեջ, և որքան ժամանակ նա ձեզ հետ լինի՝ հոգիս կգտնվի դրախտում»։ Եվ ասում է
այնժամ մադոննա-խելքի պուտուկը. «Լավ, համաձայն եմ. ես ցանկանում եմ, ի
տրիտուր այն հարվածների, որ նա իմ պատճառով հասցրել է ձեզ դուք արժանանաք
այդ մխիթարությանը»։ Այնժամ եղբայր Ալբերտոն ասաց. «Ուրեմն այնպես արեք, որ
այս գիշեր ձեր տան դուռը բաց լինի, որպեսզի նա կարողանա ներս մտնել, քանզի,
հայտնվելով մարդկային մարմնով, ինչպես որ անելու է, նա կարող է ներս մտնել
միայն դռնից»։ Տիկինը պատասխանեց, թե այդպես էլ կանի։ Եղբայր Ալբերտոն
թողեց֊գնաց, իսկ տիկինը համակվեց այնպիսի հրճվալից տրամադրությամբ, որ նրան
վայրկյանը տարի էր թվում, մինչ որ հրեշտակը կգար։

Իսկ եղբայր Ալբերտոն՝ տեսնելով, որ ինքն այդ գիշեր ոչ թե հրեշտակ, այլ
հեծյալ է լինելու, սկսեց կազդուրվել քաղցրավենիքով և գունազան լավ բաներով,
որպեսզի այնքան էլ հեշտ չլիներ իրեն երիվարի վրայից ցած նետել։ Վանքից
արձակում առնելով, նա մութն ընկնելուն պես ընկերոջ հետ գնաց իր մի
բարեկամուհու տունը, որտեղից նա ուրիշ անգամներ ևս սկսել էր իր արշավը, երբ
դուրս էր եկել մատակների հետևից տրտինգ տալու։ Եվ այստեղից,— երբ նրան
թվաց, որ արդեն ժամանակն է,— հագուստը փոխելով՝ դիմեց դեպի հիշյալ տիկնոջ
տունը։ Մտնելով ներս, նա հետը բերած հանդերձանքով կերպարանափոխվեց, մարդուց
հրեշտակ դարձավ և, բարձրանալով վեր, մտավ տիկնոջ սենյակը։

Տիկինը ինչ֊որ սպիտակ բան տեսնելուն պես չոքեց առաջը, իսկ հրեշտակը օրհնեց
նրան և, ոտքի կանգնեցնելով, անկողին մտնելու նշան արեց, մի հրաման, որ
տիկինը, սիրահոժար հնազանդվելով, կատարեց անմիջապես, և հրեշտակը կողակցեց
իր երկրպագուհուն։ Գեղիրան և քաջառողջ էր եղբայր Ալբերտոն, ուներ հիանալի
պիրկ ու ամրակազմ ոտքեր, ուստի, երբ մերձեցավ քնքուշ ու թարմ մադոննա
Լիզետտային, կիրառեց այլ ձևեր, քան նրա ամուսինը, և գիշերվա ընթացքում շատ
ու շատ անգամ թռավ առանց թևերի, որի համար տիկինը չափազանց գոհ մնաց։ Եվ,
բացի դրանից, նա նրան շատ բաներ պատմեց երկնային փառավորությունից։
Այնուհետև, հենց որ օրն սկսեց լուսանալ, նախապես պայմանավորվելով նորից
գալու մասին, նա իր հանդերձանքն առած՝ վերադարձավ ընկերոջ մոտ, որին
աղախինը սիրալիր ընկերություն էր արել, որպեսզի մենակ քնելուց չվախենար։
Իսկ տիկինը ճաշից հետո իր ընկերուհիների հետ գնաց եղբայր Ալբերտոյի մոտ և
նրան պատմեց հրեշտակի, ինչպես և այն մասին, թե նրանից ի՛նչ էր լսել
հավիտենական փառավորության մասին և թե ի՛նչ կերպարանք ուներ նա, ասածին
աներևակայելի ստեր ավելացնելով։ Եղբայր Ալբերտոն ասաց. «Մադո՛ննա, չգիտեմ
ինչպես եք ձեզ զգացել նրա հետ, գիտեմ միայն, որ այս գիշեր, երբ նա ինձ
երևաց, և ես հայտնեցի ձեր հանձնարարությունը, նա հանկարծ իմ հոգին
տեղավորեց այնքան շատ ծաղիկների ու վարդերի մեջ, որ այստեղ մենք երբեք չենք
տեսել, և ես մինչև առավոտյան ժամերգությունր գտնվում էի չքնաղագույն
վայրերից մեկում, որ երբևէ գոյություն է ունեցել։ Իսկ թե այդ ժամանակ ի՞նչ
է կատարվել մարմնիս հետ՝ տեղյակ չեմ»։ — «Էլ մի՜ հարցնեք,— ասաց
տիկինը,— ձեր մարմինը հրեշտակի հետ ամբողջ գիշեր գտնվում էր իմ գրկում,
իսկ եթե չեք հավատում՝ նայեցեք ձեր ձախ ծծատակը, ուր ես այնպիսի զորեղ
համբույր եմ դրոշմել, որ հետքը դեռ մի քանի օր կմնա»։ Եվ ասաց այնժամ
եղբայր Ալբերտոն. «Դե՛հ որ այդպես է, այսօր կանեմ, ինչ վաղուց չեմ արել,
կմերկանամ ու կտեսնեմ՝ ճի՞շտ եք ասում»։

Երկար շաղակրատելուց հետո տիկինը տուն վերադարձավ, իսկ եղբայր Ալբերտոն
հրեշտակի կերպարանք մտած, ոչ մի խոչընդոտի չհանդիպելով, նրան այցելեց շատ
ու շատ անգամ։ Եվ եղավ որ մի անգամ, երբ մադոննա Լիզետտան նստած էր իր մի
սանամոր հետ, և երկուսով վիճում էին գեղեցկության մասին, դդմագլուխ
մադոննան, ցանկանալով իր գեղեցկությունը ամենից վեր դասել, ասաց. «Եթե
իմանայիք ո՛ւմ է դուր գալիս իմ գեղեցկությունը՝ անշուշտ մյուս կանանց մասին
չէիք խոսի»։ Սանամայրը, հետաքրքրվելով իմանալ, թե ո՛ւմ մասին է խոսքը,
քանզի մադոննային լավ գիտեր՝ ասաց. «Մադո՛ննա, գուցե և ճիշտ եք ասում,
բայց, համենայն դեպս, առանց իմ անալու, թե դա ով է, այնքան էլ հեշտ չէ
կարծիքը փոխել»։ Այնժամ դաման, մեծ ֆահմի տեր չլինելով, պատասխանեց. «Այդ
մասին, սանամա՛յր, ոչ ոքի չպիտի ասել, բայց գիտցեք, որ ինձ համար գժվողը մի
հրեշտակ է, որն ինձ սիրում է խենթի պես, ինձ համարելով ամենագեղեցիկ կինը,
որ երբևէ եղել է աշխարհում կամ անդրաշխարհում»։ Այնժամ սանամայրը փռթկալու
ցանկություն զգաց, բայց և այնպես իրեն զսպեց, որպեսզի նրան թույլ տար
շարունակել, և ասաց. «Մեղա՜ աստծո, մադո՛ննա, եթե հրեշտակն է գժվում ձեզ
համար և այդպիսի բան ասում, ապա, հավանաբար, նրա ասածն է ճիշտ, բայց ես չէի
կարծում, թե հրեշտակներն այդպիսի բաներ են անում»։ — «Սանամա՛յր,—
հակաճառեց տիկինը,— սխալվում եք. աստված վկա, նա այդ բանն ավելի լավ է
անում, քան ամուսինս, և ասում է, թե նույնը անում են և այնտեղ վերում, բայց
որովհետև ինձ ավելի գեղեցիկ է համարում, քան երկնքում գտնվողներից որևէ
մեկին, սիրահարվել է և հաճախ գալիս է ինձ հետ լինելու։ Հիմա տեսա՞ք, թե
բանն ինչ է»։

Լիզետտայի տնից դուրս գալուց հետո սանամորը վայրկյանը տարի էր թվում, մինչև
որ չհասավ այն վայրը, ուր կարող էր լսածը պատմել։ Մի տոնահանդեսում կանանց
մեծ հասարակության մեջ գտնվելով՝ նա մի առ մի պատմեց այդ բանը, կանայք էլ
պատմեցին իրենց ամուսիններին և ուրիշ կանանց, սրանք էլ՝ ուրիշներին, այնպես
որ երկու օր չանցած ողջ Վենետիկն այդ լուրից դրմբում էր։ Բայց ի թիվս
այլոց, որոնց ականջին հասել էր այդ պատմությունը, գտնվում էին նաև տիկնոջ
փեսաները։ Նրանք այդ մասին նրան ոչինչ չասելով որոշեցին հրեշտակին գտնել ու
տեսնել, թե արդյոք կարողանո՞ւմ է թռչել, և մի քանի գիշեր աչալուրջ
հետևեցին։

Այդ մասին պատահմամբ ինչ-որ լուրեր հասան նաև եղբայր Ալբերտոյին, որը մի
գիշեր ելավ ու գնաց հանդիմանելու իր դամային, և դեռ նոր էր հանվել, երբ
տիկնոջ փեսաները, որ նրա մտնելը նկատել էին, արդեն կանգնած էին սենյակի
դռան առաջ, հենց որ եղբայր Ալբերտոն այդ իմացավ, գլխի ընկավ, թե բանն ինչ
է, վեր կացավ և, այլ թաքստոց չգտնելով, բացեց գլխավոր ջրանցքին նայող
լուսամուտը և այնտեղից ջուրը նետվեց։ Ջուրը շատ խորն էր, նա էլ լողալ
գիտեր, այնպես որ միանգամայն ողջ մնաց։ Լողալով նա դուրս եկավ ջրանցքի
մյուս ափը և հապշտապ մտավ մի տուն, որի դուռը կողպվող չէր, և այնտեղ գտնվող
մարդուն խնդրեց ի սեր արարչի փրկել իր կյանքը, ըստ որում նրան զանազան
առասպելներ պատմեց, թե այդ ժամին, այդպես մերկ, ի՛նչ կերպ է ընկել այդտեղ։
Բարի մարդը խղճալով նրան պառկեցրեց իր անկողնում, քանի որ ինքը պետք է գնար
իր կարիքները հոգալու, և ասաց, որ մինչև իր գալը մնա այդտեղ, և դուռը վրան
կողպելով գնաց իր գործին։

Տիկնոջ փեսաները մտնելով սենյակը՝ տեսան, որ հրեշտակը, թևերը թողած,
թռել-գնացել է։ Զայրանալով, որ իրենց խաբել են, նրանք թունդ հայհոյեցին
տիկնոջը և, ի վերջո, նրան այդպես անմխիթար թողնելով, հրեշտակի հանդերձանքն
առած գնացին իրենց տները։

Մինչ այդ օրն արդեն լուսացել էր, և այն բարի մարդը, գտնվելով Ռիալտոյում,
լսեց, որ մարդիկ միմյանց պատմում են, թե ինչպես հրեշտակը գնացել է
գիշերելու մադոննա Լիզետտայի մոտ, այնտեղ հայտնաբերվել է նրա փեսաների
կողմից, վախից իրեն նետել է ջրանցքը, և հայտնի չէ, թե ինչ է եղել։ Նա
իսկույն գլխի ընկավ, որ դա այն մարդը պիտի լինի, որ իր տանն է։ Տուն
վերադառնալով և ճանաչելով նրան, երկար բանակցություններից հետո նրա առաջ
այսպիսի պայման դրեց. եթե նա ցանկանում է, որ ինքը նրան չհանձնի տիկնոջ
փեսաների ձեռքը, թող վճարի հինգ հարյուր դուկատ,— մի պայման, որ իսկույն
ի կատար ածվեց։ Բայց երբ դրանից հետո եղբայր Ալբերտոն ցանկացավ, այնտեղից
դուրս գալ, այն մարդը նրան ասաց. «Դա հնարավոր չի լինի, եթե ասածս
չկատարեք։ Այսօր մենք տոնահանդես ենք կատարում. քաղաքացիները բերելու են
ո՛րը արջի, ո՛րը վայրենու, ո՛րն էլ այլ կերպարանք մտած մի֊մի մարդ, իսկ սբ.
Մարկոսի հրապարակում տեղի է ունենալու որս, որով տոնահանդեսն ավարտվելու է,
և յուրաքանչյուրս իր բերածի հետ գնալու է տուն։ Եթե դուք ցանկանաք, որ ես,
քանի դեռ նրանք ձեր այստեղ լինելը չեն իմացել, այդ հնարներից որևէ մեկը
գործադրելով ձեզ տանեմ հրապարակ, ապա այդ կերպ կկարողանամ ձեզ դուրս բերել
այստեղից և հասցնել ուր կամենաք, այլապես այստեղից անճանաչ դուրս գալու ոչ
մի այլ հնար չկա. չէ որ տիկնոջ փեսաները, ենթադրելով, որ դուք այս
կողմերում եք թաքնված, ամենուրեք պահակներ են դրել ձեզ բռնելու համար»։

Թեպետև եղբայր Ալբերտոյին այդ ձևով գնալը ծանր թվաց, այնուհանդերձ, տիկնոջ
ազգականների ահից, նա համաձայնեց և հիշյալ մարդուն ասաց, թե ո՛ւր ուզում է
թող տանի, և ինչ կերպարանքով էլ տանելու լինի՝ համաձայն է։ Սա էլ, նրա
մարմնին ոտից գլուխ մեղր քսելով և վրան աղվափետուր ցանելով, վզին շղթա դրեց
ու դեմքին դիմակ հագցրեց, մի ձեռը մի մեծ գավազան տվեց, մյուս ձեռը մի
շնաթոկ, որով մինչ այդ կապել էր սպանդանոցից բերած երկու ահագին
գամփռներին, և մարդ ուղարկեց Ռիալտոյով մեկ ազդարարելու, թե ով ուզում է
հրեշտակ տեսնել, թող գա սբ. Մարկոսի հրապարակը։ Դա էր «վենետիկցու
հավատարմությունը»։ Այդ անելուց հետո, դուրս բերեց նրան, առաջն արեց, իսկ
ինքը, շղթայից բռնած սկսեց հետևից քայլել։ Բազմաթիվ մարդկանց
գոռում-գոչյունի տակ, որոնք բղավում էին՝ «այս ի՞նչ է», «այս ի՞նչ է», նրան
տարավ հրապարակը, որտեղ մեծ բազմություն հավաքվեց, որը կազմված էր մասամբ
նրանց հետևից վազողներից, մասամբ էլ այն մարդկանցից, որոնք ազդը լսած
լինելով՝ եկել էին Ռիալտո։ Երբ նա տեղ հասավ, սպասելով որսի սկսվելուն՝ իր
վայրենուն կապեց սյունին՝ մի աչքի ընկնող ու բարձր տեղում, որտեղ ճանճերն
ու կրետները նրան շատ էին անհանգստացնում, քանի որ մարմնին մեղր էր քսած։
Երբ այն մարդը տեսավ, որ հրապարակը կարկին լցվել է, ձևացնելով, թե
ցանկանում է իր վայրենուն շղթայից արձակել, եղբայր Ալբերտոյի դեմքից պոկեց
դիմակն ու ասաց. «Պարոնա՛յք, քանի որ վարազը չի ներկայացել որսին, իսկ
առանց վարազի որսը որս չէ, ես ցանկանում եմ, որ ձեր կրած նեղությունն իզուր
չլինի և վարազի փոխարեն տեսնեք այն հրեշտակին, որը գիշերը երկնքից իջնում է
Վենետիկի կանանց զվարճացնելու համար»։

Հենց որ դիմակն ընկավ, բոլորն անմիջապես ճանաչեցին եղբայր Ալբերտոյին,
սոսկալի աղմուկ-աղաղակ բարձրացրին, նրա գլխին թափելով ամենաանարգական
խոսքերն ու ամենաթունդ հայհոյանքները, որ երբևէ ասվել է որևէ սրիկայի, և,
բացի դրանից, ամեն մեկը երեսովն էր տալիս նրա այս կամ այն նողկալի արարքը։
Այդ կերպ նրան պահեցին երկար, մինչև որ նրա բախտից լուրը հասավ
միաբանությանը, ուրկից վեց հոգի եկան այնտեղ։ Վրան մի փարաջա ձգելով և
սյունից արձակելով, իրենց հետևից լսվող սոսկալի գոռուն֊գոչյունի տակ, նրան
տարան վանքը, ուր և նա, ասում են, թշվառ վիճակում մեռավ բանտի մեջ։ Եվ
այդպես, նա, որին առաքինի մարդ էին համարում և չէին հավատում, թե կարող է
չարիք գործել, հանդգնեց իրեն որպես հրեշտակ ներկայացնել և, հրեշտակից
վայրենու փոխվելով, ժամանակի ընթացքում արժանի կերպով խայտառակ եղավ և
իզուր ողբաց իր մեղքերը։ Տա՜ աստված, որ նույնը պատահի և նրա նմաններին։


## Նովել երրորդ

_Երեք երիտասարդներ սիրում են երեք քույրերի, որոնց հետ փախչում են Կրետե.
առաջին քույրը խանդից սպանում է իր սիրեկանին, երկրորդը՝ տրվելով Կրետեի
դուքսին, առաջինին փրկում է մահից, բայց սպանվում է իր սիրեկանի ձեռքով,
որը փախչում է առաջին քրոջ հետ։ Այդ սպանության մեջ մեղադրվում են երրորդ
քույրն ու նրա սիրեկանը, կալանքի տակ առնվելով, նրանք իրենց վրա են
վերցնում հանցանքը, բայց մահվան ահից դրդված, կաշառելով պահակներին,
տնանկացած՝ փախչում են Ռոդոս, որտեղ և մեռնում են աղքատության մեջ։_

Լսելով Պամպինեայի նովելի եզրափակիչ մասը, Ֆիլոստրատոն մի քիչ մտածեց, բայց
հետո պատմողին դիմելով՝ ասաց. «Մի ինչ-որ լավ բան կար ձեր պատմության
վերջում, և դա ինձ դուր եկավ, բայց մինչ այդ չափազանց շատ էր ծիծաղը, որ
չէի ցանկանա այդ նովելում լիներ»։ Այնուհետև դառնալով Լաուրետտային՝ նա
ասաց. «Մադո՛ննա, շարունակեցեք ըստ հնարավորին ավելի պատշաճ նովելով, քան
դա էր»։ Լաուրետտան ծիծաղելով ասաց. «Դուք չափազանց դաժան եք սիրողների
նկատմամբ, եթե նրանց միայն տարաբախտ վախճան եք ցանկանում, իսկ ես,
կատարելով ձեր հրամանը, կպատմեմ միանման վատ վախճան ունեցած, իրենց սիրուց
քիչ հաճույք վայելած երեք սիրահարների մասին»։ Եվ այդ ասելով՝ նա սկսեց.

— Ո՜վ դեռատի դամաներ, ինչպես ձեզ լավ հայտնի է, ամեն մի մոլություն
կարող է մեծ վնաս պատճառել նրան անձնատուր լինողին և հաճախ նաև ուրիշներին։
Այն մոլությունների մեջ, որոնք առավել անզսպությամբ են մեզ դեպի վտանգ
մղում, ես դասում եմ զայրույթը, իսկ դա ոչ այլ ինչ է, եթե ոչ հանկարծակի և
անմիտ մի զգացմունք, որը առաջացած լինելով վշտի զգացումից, վանելով
դատողությունը և մլարապատելով մեր մտքի աչքերը, մեր հոգում բորբոքում է
ցասման բոցը։ Թեև դա ավելի հաճախ պատահում է տղամարդկանց, մեկին՝ շատ,
մյուսին՝ քիչ, այնուհանդերձ նույնը պատահում է, և ավելի վնասակար
հետևանքներով, նաև կանանց, քանի որ նրանց հոգում նա բորբոքվում է ավելի
դյուրավ, վառվում ավելի վառ բոցով և նրանց հուզում նվազ զսպվածությամբ։ Եվ
դրա վրա զարմանալու կարիք չկա, եթե նկատի ունենանք, որ կրակն իր բնույթի
բերումով ավելի շուտ կպչում է թեթև ու նոսր, քան ամուր ու թանձր նյութերին,
իսկ չէ որ մենք (թոդ տղամարդիկ դա մեր երեսով չտան) նրանցից ավելի քնքուշ
ենք և դյուրազգաց։ Ուստի տեսնելով, որ մենք ի բնե տրամադիր ենք դրան,— և
նկատի առնելով, որ ինչպես մեր քնքշությունն ու բարեհոգությունը ամոքում,
բավականություն ու սփոփանք են այն տղամարդկանց համար, որոնց հետ մեզ
վիճակվում է շփում ունենալ, այնպես էլ զայրույթն ու ցասումը մեծ գլխացավանք
են ու փորձանք,— ապա ես, որպեսզի մենք կարողանանք դրանից առավել
վճռականությամբ խուսափել, մտադիր եմ իմ նովելով ցույց տալ, թե ինչպես երեք
երիտասարդների և երեք աղջիկների բախտավոր սերը, նրանցից մեկի զայրույթի
պատճառով, դարձավ ամենադժբախտ սերը։

Մարսելը, այդ հինավուրց ու շատ նշանավոր քաղաքը, որ, ինչպես ձեզ հայտնի է,
գտնվում է Պրովանսի ծովեզերքին, մի ժամանակ ավելի շատ հարուստ մարդիկ և
երևելի վաճառականներ ուներ, քան թերևս ներկայումս։ Եվ ի թիվս դրանց կար մի
ոմն Նորնալդո Կլուադա, ստոր ծագում ունեցող, բայց բարեխիղճ ու ազնիվ մի
վաճառական, որն անչափ շատ կալվածքների ու փողի տեր էր։ Նա ուներ մի քանի
զավակ, որոնցից երեքը՝ աղջիկ, տարիքով տղաներից մեծ։ Նրանցից երկուսը, որ
երկվորյակներ էին, տասնհինգ տարեկան էին, երրորդը՝ տասնչորս, և նրանց
մարդու տալու համար ազգականները անհամբեր սպասում հին միայն Նորնալդոյի
վերադարձին։ Առաջին երկուսին անվանում էին մեկին՝ Նինետտա, մյուսին
Մագդալենա, իսկ երրորդի անունն էր Բերտելլա։ Նինետտային սիրահարված էր,
ինչպես ընդհանրապես կարելի է սիրահարվել, մի ազնվատոհմիկ, թեև աղքատ,
երիտասարդ, անունր Ռեստանյոնե։ Աղջիկն էլ իր հերթին նրան էր սիրում։ Եվ
նրանք կարողացել էին այնպես անել, որ բոլորից թաքուն վայելում էին իրենց
սերը, և այդ վայելքը տևել էր արդեն բավական ժամանակ, երբ այնպես պատահեց,
որ երկու երիտասարդ բարեկամներ, մեկի անունր Ֆոլկո, մյուսինը՝ Ուգետտո,
որոնք իրենց հայրերի մահից հետո մեծ հարստություն էին ժառանգել,
սիրահարվեցին՝ մեկը Մագդալենային, մյուսը՝ Բերտելլային։ Երբ Ռեստանյոնեն,
որին գլխի էր գցել Նինետտան, նկատեց այդ բանը, մտածեց նրանց սիրուց օգուտ
քաղել, որպեսզի կարողանար մի կերպ բարելավել իր աղքատ վիճակը։ Մտերմանալով
նրանց հետ, նա սկսեց մերթ մեկին, մերթ մյուսին, իսկ երբեմն երկուսին
տեսակցության տանել նրանց սիրած աղջիկների, ինչպես և իր սիրուհու մոտ։ Եվ
երբ նրան թվաց, որ բավական մտերմացել է նրանց հետ, մի օր ասաց. «Սիրելի
երիտասարդներ, մեր փոխադարձ շփումը պետք է ձեզ համոզած լինի, որ ձեզ շատ եմ
սիրում և ձեզ համար պատրաստ եմ անելու այն ամենը, որ կանեի ինքս ինձ համար։
Իսկ քանի որ ես ձեզ շատ եմ սիրում, մտադիր եմ ձեզ հայտնել, թե ի՛նչ միտք եմ
հղացել, իսկ հետո դուք ինձ հետ միասին կորոշեք, թե ինչպես վարվենք։ Եթե ձեր
խոսքերը խաբուսիկ չեն, և եթե ճիշտ է նաև այն, որ ես, ինչպես ինձ թվում է,
կռահել եմ ձեր արարքներից, դուք շատ թունդ սիրում եք այն երկու աղջիկներին,
որոնց երրորդ քրոջն էլ ես եմ սիրում։ Ես հանձն եմ առնում, եթե դուք
համաձայն եք, մեր սերը վայելելու համար գտնել ցանկալի և հաճելի միջոց, և
ահա թե ինչպիսի։ Դուք շատ հարուստ մարդիկ եք, իսկ ես՝ ոչ. եթե դուք
ցանկանայիք միավորել ձեր հարստությունները, ինձ էլ դրա երրորդ տերը դարձնել
և ինձ հետ որոշեիք, թե աշխարհի որ մասը գնանք, որպեսզի դրանով ուրախ կյանք
անցկացնենք, ես սիրով հանձն կառնեի այնպես անել, որ երեք քույրերը, իրենց
հորենական հարստության մեծ մասը վերցնելով, մեզ հետ գնան ուր որ ցանկանանք,
իսկ այնտեղ մենք կապրենք երեք եղբոր պես, որպես աշխարհիս ամենաբախտավոր
մարդիկը, յուրաքանչյուրս իր սիրածի հետ։ Այժմ ձեզ է մնում որոշել՝
ցանկանո՞ւմ եք արդյոք այդպիսի ուրախ կյանք վարել, թե հրաժարվում եք այդ
բանն անելուց»։

Երկու երիտասարդները, որ անչափ սիրահարված էին, լսելով, որ այդպիսով
աղջիկներն իրենց կպատկանեն, իրենց վճռի վրա երկար չխորհեցին, այլ ասացին,
որ եթե հետևանքն իսկապես այդպիսին կլինի, իրենք պատրաստ են ամեն ինչ
անելու։ Եվ ահա, երիտասարդներից այդ պատասխանն ստանալով, Ռեստանյոնեն մի
քանի օր հետո այցելեց Նինետտային, որի մոտ կարող էր գնալ ոչ առանց մեծ
դժվարությունների։ Մի որոշ ժամանակ նրա հետ անցկացնելուց հետո, նա նրան
հայտնեց, թե ի՛նչ էր խոսել այն երիտասարդների հետ և շատ ու շատ
փաստարկներով ջանաց նրան հակել դեպի իր ձեռնարկումը։ Եվ դա դժվար չեղավ,
քանի որ աղջիկը նրանից շատ ավելի էր ուզում առանց կասկած հարուցելու, լինել
նրա հետ, ուստի առանց վարանելու պատասխանեց, որ դա իր սրտովն է, և որ իր
քույրերը կանեն ինչ որ ինքը ցանկանա, մանավանդ այդ գործում, և նրան ասաց,
որ նա որքան կարելի է շուտ կարգավորի այն ամենը, որ անհրաժեշտ է այդ բանն
անելու համար։ Վերադառնալով երկու երիտասարդների մոտ, որոնք նրան հանգիստ
չէին տալիս նրա ասածի համար, Ռեստանյոնեն նրանց ասաց, թե ինչ վերաբերում է
նրանց դամաներին՝ գործր գլուխ է գալիս։ Որոշելով գնալ Կրետե, իրենց
կալվածքներից մի քանիսը վաճառելով այն պատրվակով, թե ցանկանում են այդ
փողերով գնալ առևտուր անելու, իրենց ունեցած֊չունեցածը փողի վերածելով,
նրանք գնեցին մի արագընթաց նավ, բոլորից թաքուն հիանալի զինեցին այն և
սկսեցին սպասել որոշված ժամանակին։ Մյուս կողմից էլ Նինետտան, որը լավ
գիտեր քույրերի տրամադրությունը, քաղցրիկ խոսքերով նրանց մեջ այնպիսի
ցանկություն հարուցեց այդ բանն անելու, որ նրանց թվում էր, թե մինչև դրա
կատարվելր անհամբերությունից կմեռնեն։ Ուստի, հենց որ հասավ այն գիշերը,
երբ նրանք պիտի նավ նստեին, երեք քույրերը՝ բանալով իրենց հոր սնդուկը,
վերցնելով մեծ քանակությամբ փող ու թանկարժեք իրեր և զգուշաբար դուրս գայով
տնից, ինչպես պայմանավորվել էին, հանդիպեցին իրենց սպասող սիրեկաններին,
նրանց հետ իսկույն նավ նստեցին և, բոլոր թիերը գործի դնելով, ճանապարհ
ընկան։ Ոչ մի տեղ կանգ չառնելով, նրանք մյուս օրը երեկոյան հասան Ջենովա,
որտեղ նորասիրահար երիտասարդներն առաջին անգամ ճաշակեցին իրենց սիրո
բերկրանքն ու հաճույքը։ Այստեղ հարկ եղածին չափ վերականգնելով իրենց
ուժերը, նրանք շարունակեցին ճանապարհը և, մի նավահանգստից մյուսն անցնելով,
դեռևս ութերորդ օրը չլուսացած, որևէ խոչընդոտի չհանդիպելով, հասան Կրետե,
որտեղ մեծ ու գեղեցիկ կալվածքներ գնեցին, Կանդիայից էլ ոչ հեռու փառահեղ ու
գեղասքանչ տներ կառուցեցին։ Այստեղ բազմաթիվ սպասավորներ, շներ, որսի
թռչուններ և ձիեր պահելով, ժամանակն անցկացնելով տոնախմբությունների և
ուրախության մեջ, նրանք իրենց սիրած աղջիկների հետ ապրում էին աղայավարի,
լինելով աշխարհիս ամենաբախտավոր մարդիկը։

Երբ նրանք ապրում էին այդ կերպ, պատահեց այն, որը, ինչպես մենք տեսնում
ենք, պատահում է ամեն օր, այսինքն՝ որևէ դուրեկան բանի չափից ավելին սկսում
է զզվելի դառնալ, և ահա Ռեստանյոնեի համար, որը Նինեատային շատ էր սիրում,
վերջինս սկսեց ձանձրալի դառնալ այն պահից ի վեր, երբ առանց որևէ բանից
վախենալու իր ուզած ժամանակ կարող էր նրանից հաճույք քաղել, և հենց այդ
պատճառով նրա սերն աղջկա նկատմամբ սկսեց նվազել։ Մի տոնահանդեսում նրան շատ
էր դուր եկել մի տեղացի գեղեցիկ ու ազնվատոհմիկ աղջիկ, և նա սկսել էր
դարբասել նրան, հատուկ ուշադրություն ցուցաբերել և նրա համար
տոնախմբություններ սարքել։ Այդ նկատելով, Նինետտան սկսեց նրան այնպես
խանդել, որ նա ոչ մի քայլ չէր կարող ասել, որ կինը չիմանար և ապա իր
կշտամբանքներով զայրալից արարմունքներով չվշտացներ և՛ նրան, և՛ իրեն։ Բայց
ինչպես ամեն բանի չափից ավելին զզվանք է հարուցում, իսկ ցանկալի մերժումը
սաստկացնում է ձգտումը, այդպես էլ Նինետտայի զայրացկոտ խոսքերը Ռեստանյոնեի
մեջ բորբոքեցին այդ նոր սիրո բոցը։ Չգիտեմ, թե ի՛նչ եղավ հետո, արդյոք
Ռեստանյոնեն արժանացա՞վ իր սիրած կնոջ սիրույն, թե ոչ, միայն թե Նինետտան
անվերապահ հավատում էր առաջինին, ով էլ այդ մասին հայտնելու լիներ։ Այդ
պատճառով էլ նա այնպիսի վիշտ զգաց, իսկ դրա հետևանքով՝ այնպիսի զայրույթ,
հետո էլ այնպիսի ցասմամբ համակվեց, որ Ռեստանյոնեի նկատմամբ տածած սերը
դաժան ատելության փոխարկելով, զայրույթից կուրացած, որոշեց մահով վրեժ
լուծել այն անարգանքի համար, որ, իր կարծիքով, պատճառել էր ամուսինը։ Մի
հույն պառավ գտնելով, որը շատ վարպետ էր թույն պատրաստելու գործում, նա
խոստումներով ու ընծաներով նրան համոզեց մի մահաբեր հեղուկ պատրաստել, որը
մի երեկո տվեց վեճից տաքացած և բանից անտեղյակ Ռեստանյոնեին։ Հեղուկն
այնպիսի զորություն ուներ, որ մինչև լույսը բացվելը Ռեստանյոնեին մեռցրեց։
Երբ Ֆոլկոն և Ուգետտոն ու նրանց դամաներն այդ լսեցին, չիմանալով, թե նա ինչ
թույնից է մեռել, Նինետտայի հետ միասին դառնորեն սգացին նրա մահը և թաղել
տվին մեծ պատիվներով։ Բայց մի քանի օր անց այնպես պատահեց, որ Նինետտայի
համար թունավոր հեղուկը պատրաստած պառավը բռնվեց մի այլ ոճրական գործով և,
տանջահարության ենթարկվելով, ի թիվս այլ հանցագործությունների, խոստովանեց
և այդ մեկը, ճշտորեն պատմելով, թե իր արածն ինչ հետևանք էր ունեցել։ Այդ
պատճառով էլ դուքսը, այդ մասին ոչ ոքի ոչինչ չասելով, մի գիշեր հրամայեց
թաքուն շրջապատել Ֆոլկոյի ապարանքը և, առանց որևէ արգելքի կամ դիմադրության
հանդիպելու, Նինետտային բռնեց ու տարավ և նրանից, առանց որևէ կտտանքի
դիմելու, իսկույն իմացավ Ռեստանյոնեի մահվան գաղտնիքը։ Ֆոլկոն և Ուգետտոն
գաղտնապես դուքսից իմացան,— իսկ նրանց դամաներն էլ նրանցից տեղեկացան,—
թե Նինետտային ինչու էին կալանավորել, մի բան, որ շատ անախորժ էր նրանց
համար, և նրանք ամեն ջանք գործադրեցին, որ Նինեատային փրկեն խարույկի վրա
այրվելու պատժից, որը, նրանց կարծիքով, սպասում էր նրան։ Բայց թվում էր, որ
այդ ամենը ոչ մի արդյունք չպիտի ունենար, որովհետև դուքսը վճռաբար պնդում
էր, որ Նինետտան ստանար իր արժանի պատիժը։ Մագդալենան, որ դեռատի էր ու
գեղեցիկ, և որին դուքսը վաղուց դարբասում էր, թեև դաման երբեք չէր
համաձայնում կատարել նրա ցանկությունը, մտածեց, որ դուքսի ցանկությունը
կատարելու դեպքում կկարողանա քրոջը խարույկից փրկել, և մեկի միջոցով նրան
զգուշաբար իմաց արեց, որ իր ամբողջ էությամբ պատրաստ է տրվելու նրան, եթե
միայն դրա փոխարեն կարվի երկու բան. նախ, իր քրոջը ողջ և առողջ կհանձնեն
իրեն և, երկրորդը, իր արածը գաղտնի կմնա։ Դուքսը լսելով այդ ապսպրանքը, որ
իր սրտովն էր, երկար խորհեց, թե արդյոք լա՞վ կլինի այդպես վարվել, բայց ի
վերջո որոշեց այդպես անել և հայտնեց իր համաձայնությունը։ Եվ ահա այդ
անելու համար նա, դամայի գիտությամբ, մի գիշեր ձերբակալել տվեց Ֆոլկոյին և
Ուգետտոյին, պատրվակ բռնելով, թե ցանկանամ է գործի առթիվ նրանց հարցաքննել,
իսկ ինքը թաքուն այցի գնաց Մագդալենային։ Մինչ այդ նա լուր էր տարածել, թե
իբր հրամայել է Նինեատային մտցնել պարկի մեջ և այդ իսկ գիշերը սուզել ծովի
հատակը, այժմ Նինետտային բերեց քրոջ մոտ, հանձնեց նրան ի հատուցումն անցրած
գիշերի, և առավոտյան հեռանալիս նրան խնդրեց, որ իրենց սիրո այդ առաջին
գիշերը վերջինը չլինի, և բացի դրանից, պատվիրեց հանցապարտ քրոջը ուրիշ տեղ
ուղարկել, որպեսզի խոսք ու զրույց չառաջանա և ինքն ստիպված չլինի նրա դեմ
խիստ միջոցների դիմելու։

Ֆոլկոն և Ուգետտոն, որ լսել էին ու հավատացել, թե գիշերր Նինետտային
ջրահեղձ են արել, մյուս օրն առավոտյան ազատ արձակվեցին։ Երբ նրանք տուն
վերադարձան, որպեսզի իրենց դամաներին մխիթարեին նրանց քրոջ մահվան առթիվ,
Ֆոլկոն կռահեց, որ Նինետտան այդտեղ է, թեև Մագդալենան շատ էր ջանում նրան
թաքցնել։ Դա շատ զարմացրեց Ֆոլկոյին, և նա անմիջապես կասկածեց Մագդալենայի
վրա, քանզի արդեն ականջին լուրեր էին հասել, որ դուքսը նրան սիրում է, և
կնոջը հարցրեց, թե ինչպես է պատահել, որ Նինետտան այդտեղ է։ Մագդալենան էլ
մի երկար պատմություն մոգոնեց, որպեսզի այդ բացատրեր, բայց նա, խորամանկ
մարդ լինելով, քիչ հավատ ընծայեց նրա ասածին և ստիպեց ճշմարիտն ասել, և
կինը, երկար պատեպատ ընկնելուց հետո, ամեն ինչ խոստովանեց։ Խիստ վշտահար և
զայրույթով բռնված, Ֆոլկոն սուրը մերկացրեց ու սպանեց նրան, որն իզուր էր
գութ աղերսում։ Վախենալով դուքսի զայրույթից ու դատաստանից, մեռած թողնելով
աղջկան, նա գնաց այնտեղ, ուր գտնվում էր Նինետտան, և չափազանց ուրախ
ձևանալով ասաց. «Անմիջապես գնանք այնտեղ, ուր, ինչպես քույրդ որոշել է, քեզ
պիտի տանեմ, որպեսզի նորից դուքսի ձեռքը չընկնես»։ Նինետտան հավատաց և,
վախով ու փախչելու ցանկությամբ համակված, քրոջը հրաժեշտ չտալով, Ֆոլկոյի
հետ միասին պատրաստվեց հենց այդ գիշեր ճանապարհ ընկնելու։ Առնելով այն
փողերը, որ մի կերպ կարողացել էր վերցնել Ֆոլկոն, իսկ դա փոքր գումար չէր,
նրանք գնացին ծովափ ու մի նավակ նստեցին, և այլևս ոչ ոք չիմացավ, թե որտեղ
ափ իջան։

Երբ օրը լուսացավ և Մագդալենային սպանված գտան, որոշ մարդիկ, որ նախանձ ու
ատելություն ունեին Ուգետտոյի նկատմամբ, այդ մասին անմիջապես հայտնեցին
դուքսին, դուքսն էլ, որ թունդ սիրում էր Մագդալենային, զայրույթով բռնված՝
շտապեց նրա տունը և, բռնելով Ուգետտոյին ու նրա դամային, որոնք տեղի
ունեցածի, այսինքն՝ Ֆոլկոյի և Նինետտայի փախուստի մասին, դեռ ոչինչ
չգիտեին, նրանց հարկադրեց ընդունել, թե նրանք Ֆոլկոյի հետ միասին հանցավոր
են Մագդալենայի մահվան մեջ։ Այդ կերպ հանցանքն ընդունելուց հետո, ոչ առանց
պատճառի վախենալով մահապատժից, նրանք մեծ զգուշավորությամբ կաշառեցին իրենց
վրա կարգված պահակներին՝ տալով մի որոշ գումար, որ որպես հոգապահուստ
թաքցրել էին տանը, և, ժամանակ չունենալով իրենց ունեցածից որևէ բան
վերցնելու, այդ պահակների հետ միասին նավակ նստելով՝ գիշերը փախան Ռոդոս,
որտեղ կարիքի ու աղքատության մեջ ապրելով՝ կարճատև կյանք ունեցան։ Ահա թե
Ռեստանյոնեի անմիտ սերն ու Նինետտայի զայրույթն ի՛նչ վախճանի հասցրին թե՛
իրենց և թե՛ մյուսներին։


## Նովել չորրորդ

_Հակառակ իր պապի՝ Գվիլելմո թագավորի տված ազնիվ խոսքի, Ջերմինոն հարձակվում
է Թունիսի թագավորի նավի վրա, ցանկանալով առևանգել նրա աղջկան։ Նավի վրա
գտնվողները աղջկան սպանում են։ Ջերմինոն կոտորում է նրանց, իսկ հետագայում
գլխատվում իր պապի հրամանով։_

Իր նովելն ավարտելով, Լաուրետտան լռեց, իսկ ընկերախմբից ոմանք,— ո՛րը
սրա, ո՛րը նրա հետ,— վշտակցում էին սիրահարների դժբախտությանը, ո՛րն էլ
պարսավում էր Նինետտայի զայրույթը, մեկն ա՛յս էր ասում, մյուսն ա՛յն, մինչև
որ թագավորը, կարծես խորունկ խոհերից սթափվելով և գլուխը վեր բարձրացնելով,
Ելիզային նշան արեց շարունակելու։ Ելիզան էլ համեստաբար այսպես սկսեց.—
Սիրելի՛ դամաներ, շատերը կարծում են, թե Ամուրը միայն գեղեցիկ հայացքից
սիրավառվելու դեպքում է արձակում իր նետերը, և ծիծաղում են այն մարդկանց
վրա, որոնց կարծիքով կարելի է սիրահարվել նաև առանց տեսնելու՝ լոկ մարդու
մասին լսելով։ Որ նրանք սխալվում են՝ ցույց կտա իմ պատմելիք նովելը, որից
կպարզվի, որ համբավը ոչ միայն այդպիսի ազդեցություն է ունեցեք երբեք իրար
չտեսած երկու անձանց վրա, այլև երկուսին էլ ողբալի մահ է պատճառել։

Սիցիլիայի թագավոր Գվիլելմո Երկրորդը, ինչպես սիցիլիացիները պատմում են,
ուներ երկու զավակ՝ Ռուջիերի անունով մի որդի և մի դուստր՝ անունը
Կոստանցա։ Ռուջիերին, որ մեռել էր հոր մահից առաջ, թողել էր մի որդի,
անունր Ջերբինո, որը, մեծ հոգածությամբ դաստիարակված լինելով իր պապի ձեռքի
տակ, դարձել էր շատ գեղեցիկ, իր քաջությամբ ու գերընտիր վարվեցողությամբ
հռչակված մի երիտասարդ։ Եվ նրա համբավը տարածված էր ոչ միայն Սիցիլիայում,
այլև զրնգում էր աշխարհի այլևայլ մասերում, հատկապես Բերբերիայում, որն այն
ժամանակ հարկատու էր սիցիլիական գահին։

Ջերբինոյի քաջագործությունների ու արժանիքների փայլուն համբավը, որ օրեցօր
տարածվում էր, հասավ նաև Թունիսի թագավորի աղջկան, որը, ինչպես պատմում էին
նրան տեսնողներր, ամենաչքնաղ էակն էր, որ երբևէ ստեղծել է բնությունը,
ուներ սքանչելի վարք ու բարք, վեհանձն ու վսեմ հոգի։ Նա, որ հաճույքով էր
լսում քաջագործ այրերի պատմությունները, սկսեց այնպիսի սիրով ականջ անել
այն ամենին, որ պատմում էին Ջերբինոյի քաջագործություններից, և դրանք
այնպես էին նրան հրապուրում, որ մտովին պատկերացնելով, թե նա ինչպիսի մարդ
կարող էր լինել, ջերմորեն սիրեց և հաճույքով էր խոսում ու լսում, երբ խոսքը
վերաբերում էր նրան։ Մյուս կողմից էլ, Սիցիլիայում և այլ վայրերում
տարածվել էր աղջկա գեղեցկության, ինչպես և նրա գերընտիր վարք ու բարքի
համբավը, և դա ոչ առանց բավականություն պատճառելու շուտով հասավ նաև
Ջերբինոյին։ Հետևանքն եղավ այն, որ նա աղջկան սիրեց ոչ պակաս, քան վերջինս՝
նրան։ Եվ ահա, անչափ ցանկանալով տեսնել աղջկան, բայց առայժմ պատեհ առիթ
չգտնելով, որ պապից թույլտվություն խնդրեր Թունիս գնալու, նա այնտեղ գնացող
իր բոլոր բարեկամներին պատվիրում էր, որ որևէ կերպ, ինչպես հարմար կդատեն,
աղջկան հայտնեն իր թաքուն ու վառ սերը և նրանից լուր բերեն։ Եվ նրանցից
մեկը այդ բանն արեց շատ վարպետ կերպով, աղջկա մոտ ցուցանելու տանելով
կանացի զարդարանքներ, ինչպես անում են վաճառականները, և նրան հայտնելով
Ջերբինոյի սերը, ասաց նաև, թե Ջերբինոն և նրա ամբողջ հարստությունը պատրաստ
են նրան պատկանելու։ Աղջիկն ուրախ դեմքով ընդունեց պատվիրակին ու նրա ասածը
և նրան պատասխանեց, թե ինքն էլ Ջերբինոյին սիրում է նույնպիսի սիրով, ի
ապացույց որի նրան նվեր ուղարկեց իր ամենասիրած զարդերից մեկը։ Ջերբինոն
այդ ընծան ընղունեց այնպիսի խնդությամբ, որով ընդունում են որևէ շատ
թանկագին բան, և նույն մարդու միջոցով հաճախ նրան թանկարժեք ընծաներ էր
ուղարկում, իսկ հետո սկսեց աղջկա հետ բանակցել, թե ի՛նչ կերպ պիտի տեսնվեն
ու միմյանց գիրկ ընկնեն, եթե բախտը չընդդիմանա։

Մինչդեռ գործերն այդպես էին ընթանում, և հանդիպումն ուշանում էր սպասածից
ավելի, իսկ մի կողմից աղջիկն էր սիրուց փոթոթվում, մյուս կողմից Ջերբինոն,
եղավ որ Թունիսի թագավորը աղջկան նշանեց Գրանադայի թագավորի հետ, և դա շատ
վշտացրեց աղջկան, երբ նա տեսավ, որ ոչ միայն իր սիրեցյալից շատ հեռու է
գտնվելու, այլև բոլորովին կտրված է լինելու նրանից։ Եվ եթե ձեռքին ճար
լիներ, անպայման հոր տնից կփախչեր ու կգար Ջերբինոյի մոտ, միայն թե այդ
բանը տեղի չունենար։ Ճիշտ այդպես էլ Ջերբինոն, լսելով այդ ամուսնության
մասին, չափազանց մեծ վշտի մեջ էր և հաճախ ինքն իրեն միտք էր անում, թե ի՛նչ
հնար գտնի աղջկան բռնությամբ խլելու համար, եթե պատահի, որ նրան ամուսնու
մոտ ուղարկեն ծովով։

Թունիսի թագավորը, լսած լինելով նրանց սիրո ու Ջերբինոյի մտադրության մասին
և նրա քաջությունից վախենալով, աղջկան ճամփա դնելու օրերին դեսպան առաքեց
Գվիլելմո թագավորի մոտ՝ հայտնելու, թե մտադիր է աղջկան ուղարկել, եթե միայն
նա կերաշխավորի, որ ոչ Ջերբինոն, ոչ էլ նրա փոխարեն մի ուրիշը իրեն չեն
խանգարի։ Ծերունի Գվիլելմո թագավորը, որ ոչինչ չէր լսել Ջերբինոյի
սիրահարության մասին և չէր ենթադրում, որ դրա համար է երաշխիքը պահանջվում,
հաճությամբ տվեց իր երաշխավորությունը, ի նշան որի Թունիսի թագավորին
ուղարկեց իր թաթպանը։ Երբ սա երաշխիքն ստացավ, աղջկան Գրանադա ուղարկելու
համար հրամայեց Կարթագենի նավահանգստում մի մեծ ու հիանալի նավ հարդարել,
բեռնել այն ամենով, ինչ անհրաժեշտ էր, և այլևս ոչ մի այլ բանի չէր սպասում,
բացի բարենպաստ եղանակից։

Աղջիկը, որ տեսնում ու հասկանում էր այդ ամենը, իր սպասավորին թաքուն
ուղարկեց Պալերմո, հրամայելով իր անունից գլուխ տալ Ջերբինո գեղեցկին և
ասել, որ մի քանի օրից ինքը ճանապարհվելու է Գրանադա, ուստի հիմա պետք է
երևա, թե իսկապե՞ս նա իր լսածին չափ քաջ է ու անվախ, և արդյո՞ք իրեն այնպես
է սիրում, ինչպես բազմիցս հավաստել է։ Սպասավորը շատ լավ կատարեց տիրուհու
հանձնարարությունը և վերադարձավ Թունիս։ Երբ Ջերբինոն այդ լսեց ու
միաժամանակ իմացավ, որ իր պապ Գվիլելմո թագավորը Թունիսի թագավորին
երաշխավոր է դարձել, չգիտեր ի՛նչ անել։ Այնուամենայնիվ, սիրուց դրդված, իր
դամայի ապսպրանքը լսելուն պես, նրա աչքին վախկոտ չերևալու համար, նա գնաց
Մեսսինա, անմիջապես զինել տվեց երկու թեթև թիանավ և դրանց մեջ խիզախ մարդիկ
նստեցնելով՝ նրանց հետ միասին նավեց Սարդինիա, ենթադրելով, որ իր
սիրեցյալին տանող նավը այդտեղով կանցնի։ Եվ շուտով նրա սպասածը կատարվեց,
քանզի նրա ժամանումից մի քանի օր հետո նավը, թեթև քամուց մղված, երևաց այն
վայրից ոչ հեռու, ուր, նրան սպասելով, կանգ էր առել Ջերբինոն։ Նավը
տեսնելուն պես Ջերբինոն իր ընկերներին ասաց. «Տիա՛րք, եթե դուք այնպես
խիզախ եք, ինչպես կարծում եմ, ապա, անտարակույս, ձեր մեջ չի գտնվի մեկը, որ
զգացած չլինի և կամ հիմա էլ չզգա սեր ասածը, առանց որի, ըստ իս, ոչ մի
մահկանացու չի կարող ո՛չ խիզախ լինել, ո՛չ էլ բարիքի տիրանալ, իսկ եթե
երբևէ սիրել եք, ձեզ համար հեշտ կլինի իմ ցանկությունը հասկանալ։ Ես սիրում
եմ, և սերն է ինձ դրդել ձեզ մասնակից դարձնելու այս ձեռնարկումիս, իսկ նա,
որին սիրում եմ, գտնվում է այն նավի վրա, որ ահա տեսնում եք ձեր առջև։ Իսկ
այնտեղ, գերագույն իղձերիս առարկայից բացի, կա և ահագին հարստություն,
որին, եթե դուք իսկապես քաջ եք, կարող եք տիրանալ առանց մեծ դժվարության,
արիաբար կռվելով։ Բայց այդ հաղթանակից ես ուզում եմ ինձ բաժին հանել լոկ մի
կին, որի սիրույն զենք եմ բարձրացրել, իսկ մնացածը թող ամբողջովին ձերը
լինի այսուհետև։ Դե՛հ, ուրեմն, գնանք և, աջողո՜ւմ լինի, հարձակվենք այդ
նավի վրա։ Տերն օգնում է մեր ձեռնարկմանը, նավը պահում է տեղում՝ քամի
չտալով»։

Հարկ չկար անշուշտ, որ Ջերբինո գեղեցիկն այդքան խոսեր, քանզի նրան ուղեկցող
մեսսինացիները, կողոպուտի սիրահար լինելով, առանց այն էլ դիտավորվել էին
այդպես վարվել։ Այդ պատճառով էլ, հենց որ նա իր ճառն ավարտեց, նրանք
սոսկալի աղմուկ բարձրացրին, թե հենց այդպես էլ պիտի անել, փող փչեցին, առան
իրենց զենքերն ու թիավարելով մոտեցան նավին։ Նավի վրա գտնվողները, հեռվից
նկատելով թիանավերը և փախչելու հնարավորություն չունենալով, պատրաստվեցին
պաշտպանվելու։ Հասնելով նավին, Ջերբինո գեղեցիկը պահանջեց, որ նրանք, եթե
կռիվ չեն ուզում, բռնեն իրենց նավի պետերին և իջեցնեն թիանավերի մեջ։
Իմանալով նրանց ով լինելը և այդ պահանջը լսելով, սարակինոսներն ասացին, թե
նրանք իրենց վրա հարձակվել են թագավորի տված խոսքը դրժելով, և ի նշան դրա
ցույց ավին Գվիլելմո թագավորի թաթպանը՝ կտրականապես հրաժարվելով անձնատուր
լինել այլ կերպ, քան միայն մարտից հետո։ Ջերբինոն, տեսնելով նավախելի վրա
կանգնած թագավորազնուհուն, որ շատ ավելի գեղեցիկ էր, քան պատկերացրել էր
նա, սիրահարվեց առաջվանից ավելի և, երբ նրան ցույց տվին թաթպանը,
պատասխանեց, թե այժմ այստեղ բազեներ չկան և թաթպանի կարիք չի զգացվում,
ուստի, եթե չեն ցանկանում աղջկան հանձնել, թող պատրաստվեն ընդունելու
մարտը, որն և սկսեցին անհապաղ, միմյանց վրա կատաղաբար նետեր ու նիզակներ
արձակելով։ Եվ այդ կերպ երկար կռվեցին ի վնաս երկու կողմերի։ Վերջապես, երբ
Ջերբինոն համոզվեց, որ դա քիչ է նպաստում գործին, վերցրեց մի փոքրիկ նավ,
որ հետները բերել էին Սարդինիայից, և, հրդեհելով, երկու թիանավերի
օգնությամբ մոտեցրեց նրանց նավին։ Այղ տեսնելով ու հասկանալով, որ ստիպված
պիտի լինեն հանձնվել կամ մեռնել, սարակինոսները հրամայեցին
թադավորազնուհուն, որ տախտակամածի տակ լալիս էր, դուրս բերել տախտակամածի
վրա։ Աղջկան քարշ տալով դեպի նավախելը և Ջերբինոյին ձայն տալով, նրանք
վերջինիս աչքի առաջ սպանեցին նրան, որ գութ ու օգնություն էր աղերսում, և
ծովը նետելով ասացին. «Դե ա՛ռ ուզածդ, մենք նրան հանձնում ենք այնպես,
ինչպես ի վիճակի ենք հանձնելու և ինչպես արժանի է քո ազնվությանը»։

Երբ Ջերբինոն տեսավ նրանց դաժանությունը, ապա, ասես մահ փնտրելով, ուշ
չդարձնելով ո՛չ նետերին, ո՛չ նրանց նետած քարերին, հրամայեց իրեն մոտեցնել
նավին և ցատկեց նրա վրա, չնայելով այնտեղ գտնվողների դիմադրությանը, և
ինչպես եզների նախրի մեջ ընկած սոված առյուծը մե՛րթ մեկին, մե՛րթ մյուսին
մեռցնելով՝ սկզբում ժանիքներով ու ճիրաններով ավելի շատ իր ցասմանն է
հագուրդ տալիս, քան անոթությանը, այդպես էլ Ջերբինոն, սուրը ձեռին թրատելով
մե՛րթ այս, մե՛րթ այն սարակինոսին, նրանցից շատերին դաժան մահու մատնեց։
Իսկ երբ հրդեհված նավի վրա սկսեց բորբոքվել կրակը, նա իր նավազներին, ի
գոհացումն նրանց, հրամայեց նավից դուրս քաշել ու վերցնել ինչ որ հնարավոր
էր, ապա նավից ցած իջավ իր հակառակորդների վրա տարած անուրախ հաղթանակով։
Այնուհետև նա հրամայեց որսալ ու ծովից հանել գեղեցկուհու մարմինը և երկա՜ր,
շատ երկար սգաց նրա վրա՝ աղի արցունք թափելով։ Ապա, Սիցիլիա վերադառնալու
ճանապարհին, նա նրան մեծ պատիվներով թաղել տվեց Տրապանի դիմաց գտնվող այն
փոքրիկ կղզում, որ կոչվում է Ուստիկ, և տուն վերադարձավ անասելի վիշտը
սրտում։

Երբ եղելության լուրը հասավ Թունիսի թագավորին, սա սևազգեստ դեսպաններ
ուղարկեց Գվիլելմո թագավորի մոտ՝ գանգատվելով, թե նա վատ է կատարել իր տված
ազնիվ խոսքը, և դեսպանները մի առ մի պատմեցին ինչ որ եղել էր։ Դա մեծ
զայրույթ պատճառեց Գվիլելմո թագավորին, և, տեսնելով, որ անհնար է հրաժարվել
պահանջվող արդար հատուցումից, նա հրամայեց բռնել Ջերբինոյին, ու թեև բոլոր
բարոնները ջանացին աղաչանք֊պաղատանքով նրան ետ կանգնեցնել իր այդ վճռից՝ նա
ինքն անձամբ նրան մահվան դատապարտեց և հրամայեց գլխատել իր ներկայությամբ,
գերադասելով թոռ չունենալ, քան խոստումնադրուժ թագավորի անուն հանել։ Եվ
այդպես ողբալի կերպով, մեկը մյուսից մի քանի օր հետո, դաժան մահով մեռան,
ինչպես ձեզ պատմեցի, երկու սիրահարները՝ իրենց սիրուց ոչ մի վայելք
չճաշակելով։


## Նովել հինգերորդ

_Իզաբետտայի եղբայրներն սպանում են նրա սիրեցյալին. սա երազում հայտնվում է
նրան և ցույց տալիս, թե որտեղ է թաղված։ Իզաբետտան, հողի տակից ծածուկ
հանելով նրա գլուխը — դա ամփոփում է բազիլիկի ծաղկամանի մեջ և ամեն օր
վրան լալիս, եղբայրները նրա ձեռքից խլում են սիրածի գլուխը, որից հետո նա
շուտով վշտամահ է լինում։_

Երբ Ելիզայի նովելն ավարտվեց, թագավորը մի թեթև հավանության արժանացրեց նրա
պատմածը, և պատմելու հրաման տրվեց Ֆիլոմենային, որը, խորապես կարեկցելով
Ջերբինոյին և նրա սիրած աղջկան, տխրորեն հառաչելով, այսպես սկսեց.— Իմ
պատմությունը, սիրելի՛ դամաներ, չի վերաբերելու բարձրաստիճան անձանց, որոնց
մասին պատմեց Ելիզան, բայց թերևս ոչ պակաս հուզիչ է, իսկ այդ պատմությունը
հիշելուս պատճառը եղավ քիչ առաջ հիշատակված Մեսսինա քաղաքը, ուր և տեղի է
ունեցել դեպքը։

Մեսսինայում ապրում էին երեք վաճառական եղբայրներ, երեքն էլ երիտասարդ,
որոնք իրենց սան֊ջեմինյանցի հոր մահից հետո մեծահարուստ մարդիկ էրն դարձել,
և ունեին նրանք մի քույր, անունը Իզաբետտա, շատ գեղեցիկ ու կրթված մի
աղջիկ, որին, չգիտեմ ինչու, դեռ մարդու չէին տվել։ Եվ այն էլ ասեմ, որ այդ
երեք եղբայրների մոտ, նրանց խանութներից մեկում, աշխատում էր գեղեցկատես և
չափազանց բարեհամբույր մի երիտասարդ, անունը Լորենցո, որ վարում ու
տնօրինում էր նրանց բոլոր գործերը։ Երբ Իզաբետտան մի քանի անգամ տեսավ
երիտասարդին՝ շատ հավանեց։ Լորենցոն մեկ֊երկու անգամ նկատած լինելով նրա
այդ վերաբերմունքը՝ ինքն էլ նրան սիրեց, հրաժարվելով սիրային մյուս
կապերից: Եվ եղավ որ, փոխադարձաբար միմյանց դուր գալով, նրանք շուտով
միմյանց հայտնեցին իրենց սերը և արեցին այն, ինչ նրանցից յուրաքանչյուրի
գերագույն փափագն էր։ Շարունակելով այդ հարաբերությունները և միմյանց մեծ
բավականություն պատճառելով, նրանք չկարողացան դա այնքան թաքուն անել,
որպեսզի մի գիշեր, երբ Իզաբետտան գնում էր Լորենցոյի ննջարանը, ավագ
եղբայրը չնկատեր, թե քույրը ուր է գնում։ Որքան էլ որ եղբոր համար անհաճո
լիներ այդ բանը տեսնել, այնուամենանիվ, խելահաս մարդ լինելով, նա ավելի
պատշաճ վճիռ կայացրեց և, ձայն-ծպտուն չհանելով, համբերեց մինչև առավոտ՝ այդ
մասին հազար ու մի բան մտածելով։ Երբ օրը լուսացավ, նա իր եղբայրներին
պատմեց գիշերվա տեսածը և, նրանց հետ երկար խորհրդակցելուց հետո, որոշեց
դեպքը լռության մատնել, որպեսզի ո՛չ իրենց քույրը խայտառակվեր, ո՛չ իրենք,
և այնպես ցույց տալ, թե իբր իրենք ոչինչ չեն տեսել ու չգիտեն, մինչև չհասնի
ժամանակը, երբ, առանց իրենց պատիվն արատավորելու և գլխացավանքի մեջ
ընկնելու, հնարավորություն կունենան վերացնելու այդ խայտառակությունը, քանի
դեռ դա բերնեբերան անցած չի լինի։ Հաստատ մնալով այդ որոշմանը, առաջվա պես
Լորենցոյի հետ կատակելով ու ծիծաղելով, նրանք մի անգամ ձևացրին, թե երեքով
գնում են քաղաքիg դուրս զբոսնելու, և նրան էլ տարան։ Հասնելով շատ
առանձնացած ու աչքից հեռու մի վայր, օգտվելով պատեհ առիթից, նրանք սպանեցին
բանից բոլորովին անտեղյակ Լորենցոյին և թաղեցին այնպես, որ ոչ ոք չնկատեց,
ապա վերադառնալով Մեսսինա՝ լուր տարածեցին, թե իրենց գործերով նրան ինչ֊որ
տեղ են ուղարկել, իսկ մարդիկ էլ դյուրավ հավատացին, քանի որ եղբայրները
սովորություն ունեին նրան հաճախ դեսուդեն ուղարկելու։

Երբ Լորենցոն չէր վերադառնում, իսկ Իզաբետտան եղբայրներին շատ հաճախ և
համառորեն հարցնում էր նրւս մասին, քանի որ նրա երկարատև բացակայությունը
նրան տանջում էր, մի անգամ էլ, երբ նա անվերջ նրա մասին էր հարցնում,
եղբայրներից մեկն ասաց. «Այս ի՞նչ բան է, Լորենցոն քո ինչի՞ն է պետք, որ
այդպես հաճախ հարցնում ես նրա մասին։ Եթե փորձես մեկ էլ հարցնել, մենք քեզ
այնպիսի պատասխան կտանք, որին արժանի ես»։ Այդ պատճառով էլ աղջիկը շարունակ
վշտի ու տխրության մեջ էր և, վախենալով ինքն էլ չիմանալով ինչից, այլևս նրա
մասին չէր հարցնում, և շատ անգամ գիշերը լալագին նրան էր կանչում, աղաչելով
գալ ու հայտնվել, մերթ էլ լալիս էր ու հեծեծում, շատ արցունք թափելով նրա
բացակայության համար, և ոչինչ նրան չէր ուրախացնում, և նա շարունակ
Լորենցոյին էր սպասում։ Մի գիշեր, երբ նա շատ լաց եղավ այն բանի համար, որ
Լորենցոն չի վերադառնում, և այդպես լալով էլ քնեց, եղավ որ Լորենցոն
երազում հայտնվեց նրան, հայտնվեց՝ դեմքը գունատ ու տանջահար, պատառոտված ու
փտած հագուստով, և իբր թե ասաց. «Օ՜, Իզաբետտա, դու մի գլուխ ինձ ես
կանչում և վշտանում իմ երկատարև բացակայության համար ու, արցունք թափելով,
ինձ խստորեն մեղադրում, դե՛հ ուրեմն, գիտցի՛ր, որ ես այլևս չեմ կարող
վերադառնալ, որովհետև այն օրը, երբ դու ինձ վերջին անգամ տեսար, քո
եղբայրներն ինձ սպանեցին»։ Եվ հայտնելով այն տեղը, ուր իրեն թաղել էին,
ասաց, որ նա այլևս չկանչի ու չսպասի, ապա անհետացավ։ Արթնանալով և
հավատալով իր երազին, աղջիկն սկսեց դառնորեն լալ ու հեկեկալ։ Այնուհետև,
լուսաբացին ելնելով անկողնից և չհամարձակվելով եղբայրներին որևէ բան ասել,
նա որոշեց գնալ նրա ասած տեղը և ստուգել, թե երազում տեսածր ճի՞շտ է
արդյոք։ Եղբայրներից թույլտվություն առնելով քաղաքից դուրս փոքր-ինչ
զբոսնելու համար, նա մի աղջկա ուղեկցությամբ, որ մի ժամանակ ծառայել էր
նրանց տանը և լավ գիտեր նրա բոլոր գաղտնիքները, ամենայն ճեպով գնաց այնտեղ
և, ավլելով գետնին թափված տերևները, սկսեց փորել այն տեղը, ուր հողը նվազ
ամուր թվաց։ Եվ երկար չէր փորել, որ գտավ իր տարաբախտ սիրեցյալի դիակը, որը
դեռ բոլորովին չէր փչացել ու քայքայվել, ուստի համոզվեց, որ երազում տեսածը
ճիշտ է եղել։ Ուստի, այնպիսի վիշտ զգալով, որի նմանը չի զգացել ոչ մի կին,
նա հասկացավ, որ այժմ լալու ժամանակը չէ, և եթե հնարավոր լիներ, սիրով
կվերցներ ու կտաներ նրա դիակը, որպեսզի արժանավոր թաղում կատարեր, բայց
տեսնելով, որ դա անհնար է, դանակով մի կերպ գլուխը կտրեց և, դիակի վրա
նորից հող լցնելով, փաթաթեց երեսսրբիչի մեջ, դրեց աղախնի փեշը և, այնտեղից
աննկատ հեռանալով, տուն վևրաղարձավ։ Այստեղ, սիրեցյալի գլխի հետ փակվելով
մի առանձին սենյակում, երկար ժամանակ աղիողորմ կերպով լաց եղավ նրա վրա,
այնպես որ ամբողջովին թրջեց իր արցունքներով, համբույրներ դրոշմելով նրա
բոլոր տեղերին։ Ապա վերցնելով մի մեծ ու գեղեցիկ ծաղկաման, մեկն այն
ծաղկամաններից, որոնց մեջ սուսամբար կամ բազիլիկ են տնկում, մեռյալի գլուխն
ամփոփեց նրա մեջ, պատանեց սքանչելի մի թաշկինակով և, վրան հող լցնելով,
տնկեց սալերնյան սքանչելի բաղիլիկի մի քանի ընձյուղ, և այդ ընձյուղները
շարունակ ջրում էր ոչ այլ ինչով, եթե ոչ վարդաջրով ու նարնջաջրով կամ իր
արցունքներով։ Նա սովորություն դարձրեց նստել այդ ծաղկամանի մոտ և
խանդաղատանքով նայել նրան, քանզի դա իր Լորենցոյի շիրիմն էր։ Եվ երբ
հագենում էր նայելուց, թեքվում էր նրա վրա և սկսում նորից լալ, ու լալիս էր
այնքան, որ ամբողջովին ոռոգում էր բաղիլիկր։ Իսկ այդ բազիլիկը, մասամբ
մշտական ու հոգածու խնամքի, մասամբ էլ այն պատճառով, որ ծաղկամանի մեջ գլխի
քայքայումից հողը պարարտացել էր, դարձավ հրաշալի և շատ բուրավետ մի ծաղիկ։

Քանի որ աղջիկը շարունակ հետևում էր իր սովորությանը, դրացիները մի քանի
անգամ այդ նկատեցին և, երբ եղբայրները զարմացեը զարմացել էին, որ նրա
գեղեցկությունը օրեցօր թոշնում է, իսկ աչքերում այլևս կենդանության նշույլ
չի մնացել, նրանք նրանց ասացին. «Մենք նկատել ենք, որ նա ամեն օր է անում
այս ու այս\...»։ Երբ եղբայրներն այդ լսեցին և իրենք էլ տեսան ու
համոզվեցին, մի քանի անգամ կշտամբեցին նրան, և երբ դա էլ չօգնեց, ծառաներին
հրամայեցին ծաղկամանը թաքուն վերցնել ու տանել։ Չգտնելով իր ծաղկամանը,
աղջիկն անվերջ աղաչում ու պաղատում էր, որ վերադարձնեն։ Երբ ծաղկամանը
չտվին, նա այնքան լացեց ու արտասվեց, որ հիվանդացավ և հիվանդության միջոցին
նրա միակ ուզածն իր ծաղկամանն էր։ Երիտասարդ եղբայրները զարմացան, որ նա
այդքան շատ է խնդրում, ուստի ցանկացան իմանալ, թե ի՞նչ կա ծաղկամանի մեջ,
թափելով միջի հողը, նրանք տեսան թաշկինակը, իսկ նրա մեջ էլ գլուխը, որը դեռ
այնքան չէր քայքայվել, որպեսզի մազերից չճանաչեին Լորենցոյի գլուխը։ Շատ
զարմացան նրանք այդ տեսնելով, և վախենալով, որ միգուցե իրենց արածը հայտնի
դառնա, գլուխը թաղելով և ոչ ոքի ոչինչ չասելով, թաքուն թողին ու հեռացան
Մեսսինայից և, իրենց ուղևորության համար ամեն ինչ կարգավորելով, գնացին
Նեապոլ։ Աղջիկը, որ չէր դադարում արցունք թափել և շարունակ իր ծաղկամանն էր
խնդրում, լալով էլ մեռավ։ Այդպես վերջացավ նրա տարաբախտ սերը։ Երբ որոշ
ժամանակից հետո այդ պատմությունը հայտնի դարձավ շատերին, ինչ֊որ մեկը մի
կանցոն հորինեց, որ դեռ մինչև հիմա էլ երգվում է.

Ո՞վ էր, ասացեք, անհավատն այն չար, Որ իմ ծաղիկը խլեց ու տարավ\... և այլն։


## Նովել վեցերորդ

_Անդրեոլան սիրում է Գաբրիոտտոյին, որին պատմում է իր երազը, նա էլ իր
հերթին պատմում է մի այլ երազ և հանկարծակի մեռնում նրա գրկում։ Երբ
Անդրեոլան իր աղախնի հետ Գաբրիոտտոյի դիակը տանում է նրանց տան կողմը,
պահազորը ձերբակալում է նրանց, և Անդրեոլան պատմում է, թե բանը ինչպես է
եղել։ Պոդեստան ցանկանում է նրա նկատմամբ բռնություն գործադրել, բայց նա
դիմադրում է. հայրը լսում է այդ մասին և նրան ազատում իբրև անմեղի, բայց
աղջիկը, այլևս չցանկանալով աշխարհիկ կյանք վարել, մտնում է կուսանոց։_

Ֆիլոմենայի պատմած նովելը դամաներին շատ դուր եկավ, որովհետև նրանք շատ
անդամ էին լսել այդ կանցոնը և որքան էլ հարցրել էին, չէին կարողացել
իմանալ, թե ի՛նչն էր եղել դրա հորինման շարժառիթը։ Նովելը մինչև վերջը
լսելուց հետո թագավորր հրամայեց, որ Պամֆիլոն շարունակի ըստ սահմանված
կարգի։ Այնժամ Պամֆիլոն սկսեց այսպես.— Այն երազը, որի մասին պատմվեց
նախորդ նովելում, ինձ դրդում է պատմել մի այլ նովել, որտեղ կա տեղի
ունենալիք դեպքին վերաբերող երկու երազ, որոնց մեջ դեպքըն արդեն տեղի էր
ունեցել, և երազ տեսնողները իրենց տեսածը հազիվ էին պատմել, երբ երկուսն էլ
կատարվեցին։ Քանզի, սիրելի դամաներ, հարկ է գիտենանք, որ բոլոր ապրողները
քնի մեջ զանազան բաներ են տեսնում, որոնք թեև քնած մարդուն միանգամայն
իրական են թվում, իսկ արթնանալուց հետո՝ որոշ երազներ թվում են ճշմարիտ,
մյուսները՝ հավանական, որոշ երազներ էլ՝ ամենայն հավանականությունից զուրկ,
այնուամենայնիվ դրանցից շատերը, ինչպես տեսնում ենք, կատարվել են։ Ահա թե
ինչու շատերն երազին այնպիսի հավատ են ընծայում, ինչպիսի հավատով
կվերաբերվեին իրականում տեսած բաներին, և իրենց երազների պատճառով
ուրախանում են կամ տխրում, նայած թե դրանք ինչ են ներշնչում՝ վա՞խ, թե
հույս։ Եվ, ընդհակառակը, կան և այնպիսի մարդիկ, որոնք չեն հավատում ոչ մի
երազի, մինչև որ չեն ընկնում նրա նախագուշակած փորձանքի մեջ։ Ես չեմ
խրախուսում ո՛չ առաջիններին, ո՛չ էլ մյուսներին, քանզի երազները ճշմարիտ են
ո՛չ միշտ, և ո՛չ էլ միշտ սուտ։ Որ նրանք ճշմարիտ են ոչ միշտ՝ դա մեզնից
յուրաքանչյուրը հավանաբար փորձել է շատ ու շատ անգամ. որ նրանք խաբուսիկ են
նույնպես ոչ միշտ՝ ապա դա ինձնից առաջ ապացուցեց Ֆիլոմենայի նովելը, և ես
մտադիր եմ դա ապացուցել, ինչպես արդեն ասացի, նաև իմ նովելով։ Այդ պատճառով
էլ, կարծում եմ, որ առաքինաբար ապրելու և վարվելու դեպքում հարկ չկա
վախենալու որևէ հակասական երազից, ոչ էլ դրա պատճաոով հրաժարվելու բարի
մտադրություններից. գալով հանցավոր ու վատ արարքներին, պետք է ասել, որ եթե
երազները դրանց նույնիսկ նպաստեն և, կրկնվելով, երաղ տեսնողին նման բաներ
անելու խրախույս տան, ապա դրանց չպետք է հավատալ, ոչ էլ, հակառակ դեպքում,
լիովին վստահել։ Բայց դառնանք նովելին։

Բրեշիա քաղաքում ժամանակով ապրում էր մի ազնվական, անունը մեսսեր Նեգրո,
ծնված Պոնտե Կարրարոյում։ Եվ նա, ի թիվս այլ զավակների, ուներ Անդրեոլա
անունով մի դուստր, շատ գեղեցիկ և դեռևս չամուսնացած մի աղջիկ, որը
ճակատագրի բերումով սիրեց իրենց դրացի Գաբրիոտտոյին, ստոր ծագում ունեցող,
բայց լավ վարք ու բարքի տեր, գեղեցկատես ու դուրեկան այդ երիտասարդին։
Իրենց աղախնի օգնությամբ նա կարողացավ այնպես անել, որ Գաբրիոտտոն ոչ միայն
իմացավ Անդրեոլայի սիրո մասին, այլև նրան շատ ու շատ անգամ բերում էին
աղջկա հոր սքանչելի այգին՝ ի բավականություն թե՛ մեկի և թե՛ մյուսի։ Եվ
որպեսզի ոչ մի պատճառ, բացի մահից, չկարողանար խզել այդ երջանիկ սերը,
նրանք բոլորից թաքուն մարդ ու կին դարձան։

Երբ այս կերպ, իրենց սերը գաղտնի պահելով, նրանք շարունակում էին հանդիպել
միմյանց, եղավ որ մի զիշեր աղջիկը երազում տեսավ, որ իբր թե ինքը
Գաբրիոտտոյի հետ գտնվում է իրենց այգում և փոխադարձ վայելքի համար նրան իր
գիրկն է առել. և քանի դեռ այդպես նստած էին, հանկարծ տղայի մարմնից դուրս
եկավ մի ինչ֊որ սևասև ու ահավոր բան, որի տեսքն ու կերպարանքը նա
չկարողացավ որոշել, և նրան թվաց, որ այդ ինչ-որ բանը բռնեց Գաբրիոտտոյին և
զարմանալի ուժով խլեց իր գրկից և նրա հետ միասին գետնի տակն անցավ, և նա
այլևս չտեսավ ո՛չ մեկին, ո՛չ մյուսին։ Աղջիկը չափազանց վշտացավ և այդ
պատճառով էլ արթնացավ ու, թեև արթնանալով ու տեսնելով, որ դա երազ էր՝
ուրախացավ, այնուհանդերձ այդ երազը սիրտն ահ գցեց։ Ուստի, երբ Գաբրիոտտոն
պատրաստվում էր մյուս գիշերը նրա մոտ գնալ, աղջիկն ըստ հնարավորին ջանաց
այնպես անել, որ նա չգա, բայց տեսնելով, որ նա անպայման ուզում է գալ, և
որպեսզի նրա մեջ կասկած չհարուցի, գիշերը նրան ընդունեց իրենց այգում։
Քաղելով բազմաթիվ սպիտակ ու կարմիր վարդեր, քանի որ իսկը դրանց ժամանակն
էր, նա Գաբրիոտտոյի հետ միասին գնաց նստելու այգում գտնվող գեղեցիկ ու վճիտ
շատրվանի մոտ։ Այստեղ, երբ մեծ ուրախության մեջ արդեն երկար ժամանակ էին
անցրել, Գաբրիոտտոն նրան հարցրեց, թե ինչո՞ւ էր նա ուզում մերժել իրենց
տեսակցությունը։ Աղջիկն ամեն ինչ հայտնեց նրան, պատմելով անցյալ գիշեր
տեսած երազի և վերջինիս ներշնչած վախի մասին։ Լսելով այդ, Գաբրիոտտոն
ծիծաղեց ու ասաց, թե երազներին հավատ ընծայելը մեծ հիմարություն է,
որովհետև դրանք առաջանում են քնելուց առաջ չափից ավելի կամ քիչ կերած
լինելու պատճառով և ամեն օր կարելի է համոզվել, որ դրանք խաբուսիկ են։
Այնուհետև ասաց. «Եթե ես ցանկանայի հետևած լինել երազներին, ապա չպիտի գայի
այստեղ, և դա ոչ այնքան քո, որքան իմ այն երազի պատճառով, որ տեսա այս
գիշեր. երազումս տեսա, որ իբր թե գտնվում եմ մի սքանչելի ու զմայլելի
անտառում և որս եմ անում, և բռնեցի մի եղնիկ, այնքան գեղեցիկ ու չքնաղ, որի
նմանը ո՛չ եղել է, ո՛չ էլ կլինի։ Եվ ինձ թվում էր, թե նա ավելի սպիտակ է,
քան ձյունը, և կարճ ժամանակում ինձ այնպես ընտելացավ, որ բոլորովին չէր
հեռանում։ Այնուամենայնիվ, ինչպես ինձ թվում էր, նա այնքան սիրելի էր ինձ,
որ ես նրա պարանոցը ոսկե վզնոց անցրի, որպեսզի ինձնից չփախչեր, և ոսկե
շղթայով ամուր պահում էի նրան։ Այնուհետև տեսա, որ երբ մի անգամ այդ եղնիկը
գլուխը ծնկներիս դրած հանգստանում էր, չգիտեմ որտեղից, դուրս պրծավ մի
ածուխի պես սև, քաղցած և շատ սարսափելի էգ շուն և ուղղվեց դեպի իմ կողմը։
Ինձ թվում էր, թե ես նրան բոլորովին չեմ դիմադրում, իսկ նա ատամներով բռնեց
կրծքիս ձախ կողմը և սկսեց այնքան կրծել, որ հասավ սրտիս և, ինչպես ինձ
թվաց, պոկեց ու տարավ։ Դրա հետևանքով ես այնպիսի ցավ զգացի, որ քունս
ընդհատվեց, և արթնանալով անմիջապես շտապեցի ձեռքով շոշափել կողս, որ
տեսնեմ, թե հո որևէ բան չի՞ պատահել. տեսնելով, որ ոչ մի ցավ չեմ զգում,
ինքս ինձ վրա ծիծաղեցի, որ այնտեղ ինչոր բան էի փնտրում։ Եվ ի՞նչ
նշանակություն ունի այդ ամենը։ Ես հաճախ եմ տեսել այդպիսի և դրանից շատ
ավելի սարսափելի երազներ, բայց, չնայած դրան, ինձ ոչ մի բան չի պատահել,
ուստի թողնենք այդ երազները և ե՛կ ուրախանանք»։

Աղջիկը, որ իր տեսած երազից շատ էր սարսափել, նրա պատմածը լսելով ավելի
վախեցավ, բայց, որպեսզի Գաբրիոտտոյին որևէ անհանգստություն չպատճառեր, ըստ
կարելույն վախը թաքցրեց։ Ու թեև ուրախանում էր նրա հետ, մերթ գրկելով ու
համբուրելով, մերթ նրա գրկում գտնվելով և ընդունելով նրա համբույրները,
այնուամենայնիվ, ինքն էլ չիմանալով ինչից վախեցած, սովորականից ավելի հաճախ
էր նայում նրա դեմքին, երբեմն էլ աչք էր ածում շուրջը, թե արդյոք որևէ տեղ
չի երևում այն սև առարկան։ Երբ նրանք այդպես ժամանակ էին անցկացնում,
հանկարծ Գաբրիոտտոն, խորունկ հառաչ արձակելով, նրան գրկեց ու ասաց. «Եղո՜ւկ
ինձ, հոգյա՛կս, օգնիր ինձ, քանզի մեռնում եմ»։ Այդ ասելով՝ ընկավ մարգի
կանաչի վրա։ Երբ աղջիկն այղ տեսավ, ընկածի գլուխը դրեց իր կրծքին և լացը
հազիվ զսպելով ասաց. «Ի՞նչ պատահեց քեզ, տե՜րդ իմ սիրելի»։ Գաբրիոտտոն չէր
պատասխանում և, խիստ տնքալով ու քրտինքի մեջ կորած, շատ չանցած հրաժեշտ
տվեց այս կյանքին։

Թե դա որքան ծանր ու վշտալի էր աղջկա համար, որը նրան սիրում էր իր կյանքից
ավելի, մեզնից ամեն ոք կարող է պատկերացնել։ Աղջիկն աղիողորմ լալիս էր և
ձայն տալիս նրան, բայց երբ մարմինը շոշափելով և ամբողջովին սառած գտնելով՝
համոզվեց, որ իսկապես մեռել է, չիմանալով ի՛նչ անել և ի՛նչ ասել, հենց
այդպես արցունքն աչքերին և վշտով համակված, գնաց կանչելու իր աղախնին, որը
գիտեր նրանց սիրո գաղտնիքը, և նրան պատմեց իր դժբախտությունն ու վիշտը։ Եվ
ապա, երբ նրանք իրենց վշտաբուխ արցունքներով ցողեցին մեռած Գաբրիոտտոյի
դեմքը, աղջիկն ասաց աղախնին. «Քանի որ տերը նրան ինձհից խլեց, այլևս չեմ
ցանկանում ապրել։ Բայց նախքան կյանքիս վերջ տալը՝ կցանկանայի, որ մենք
վայելուչ միջոց գտնեինք, որպեսզի, պատիվս ու մեր սիրո գաղտնիքը պահպանելով,
թաղեինք այս մարմինը, որից հեռացել է անուշիկ հոգին»։ Աղախինն ասաց.
«Աղջի՛կս, մի՛ ասիր, թե ուզում ես անձնասպան լինել, որովհետև եթե դու այժմ
նրան կորցրել ես, ապա քեզ սպանելով՝ կորցրած կլինես նաև մյուս աշխարհում,
քանի որ պիտի գնաս դժոխք, ուր, ինչպես ես համոզված եմ, նրա հոգին գնացած
չպիտի լինի, որովհետև նա հրաշալի տղա էր։ Ավելի լավ է սփոփես քեզ ու
մտածես, թե ինչ կերպ աղոթքներով և բարի գործերով օգնես նրա հոգուն, որը
գուցե որևէ մեղքի պատճառով դրա կարիքն զգում է։ Ինչ վերաբերում է թաղելուն,
ապա ամենախելացի բանը նրան այս այգում թաղելն է, որի մասին երբեք ոչ ոք չի
իմանա, որովհետև ոչ ոքի հայտնի չէ, որ նա եկել է այստեղ, իսկ եթե այդ անել
չես ցանկանում, եկ նրան տանենք ու թողնենք այգուց դուրս, վաղը նրան կգտնեն
ու կտանեն տուն, և հարազատները կթաղեն»։ Աղջիկը, թեև վշտով էր համակված և
անդադար լալիս էր, ուշադիր լսեց աղախնի խորհուրդները և, չհամաձայնելով
առաջին խորհրդին, երկրորդի առթիվ ասաց. «Աստված մի՛ արասցե, որ թույլ տամ
այդ հարգարժան երիտասարդին, որին այնքան սիրում էի, և որն իմ ամուսինն էր,
թաղել ինչպես շանն են թաղում, կամ փողոց նետել։ Ես արդեն նրա վրա թափեցի
արցունքներս և, եթե կարողանամ ասածդ գլուխ բերել, նրա վրա արցունք կթափեն
իր հարազատները, և ես հիմա հաստատ որոշեցի, թե ինչ պիտի անենք»։ Եվ
անմիջապես նրան ուղարկեց բերելու այն մետաքսե սավանը, որ գտնվում էր իր
սնդուկում։ Երբ աղախինը սավանը բերեց, նրանք դա փռեցին գետնին և
Գաբրիոտտոյի դիակը պառկեցրին վրան, իսկ գլխի տակը բարձ դրին. անչափ լալով
ու արցունք թափելով, աղջիկը փակեց Գաբրիոտտոյի աչքերն ու բերանը, ապա նրա
համար վարդահյուս պսակ պատրաստելով և ոտից գլուխ ծածկելով հենց այն
վարդերով, որ քաղել էր նրա հետ, աղախնին ասաց. «Այստեղից նրանց տունը հեռու
չէ. ուստի ես և դու վերցնենք նրան և, այսպես մեր ձեռքով զարդարած ու
հարդարած, տանենք դնենք նրանց դռան առաջ։ Շատ չանցած օրը կլուսանա, և նրան
կվերցնեն ու տուն կտանեն. թեև դա նրա մերձավորներին բնավ էլ մթիխարած չի
լինի, այնուամենայնիվ ես, որի գրկում նա մեռավ, ինձ գոհացած կզգամ»։ Այդ
ասելուց հետո նորից արցունք հեղելով՝ նա Գաբրիոտտոյի վզովն ընկավ և երկար
լաց եղավ։ Երբ աղախինն սկսեց նրան շտապեցնել, քանի որ լույսն արդեն բացվում
էր, նա ոտքի ելավ և մատից հանելով նույն այն մատանին, որով նշանվել էր
Գաբրիոտտոյի հետ, անցրեց նրա մատը և լալով ասաց. «Թանկագի՜նդ իմ տեր, եթե
քո հոգին այժմ տեսնում է արցունքներս, և եթե նրա վերանալուց հետո մարմնիդ
մեջ դեռ մնացել է որևէ միտք կամ զգացում, բարեհոգաբար ընդունիր վերջին
պարգևը նրա, որին դու այնքան սիրում էիր կենդանի ժամանակ»։ Այդ ասելով, նա
ուշակորույս ընկավ նրա վրա։ Ուշքի գալուց հետո, ոտքի կանգնելով, աղախնի հետ
վերցրեց֊բարձրացրեց սավանը, որի վրա պառկած էր հանգուցյալի մարմինը, և
նրանք դուրս եկան այգուց և առաջացան դեպի նրանց տունը։ Երբ նրանք քայլում
էին այդ կերպ, եղավ որ պոդեստայի պահազորը, այդ պահին ինչ֊որ գործով անց
կենալիս, նրանց նկատեց և բռնեց ու տարավ անշունչ մարմնի հետ միասին։
Անդրեոլան, որ ավելի շատ մեռնել էր տենչում, քան ապրել, սինյորիայի
ծառայողներին տեսնելով՝ անկեղծորեն ասաց. «Ես գիտեմ, թե դուք ով եք, ուստի
և փախչելուս ցանկությունը ունայն կլիներ. ես պատրաստ եմ գալ ձեզ հետ և
ներկայանալ սինյորիային, որպեսզի պատմեմ, թե ինչ է նշանակում այս, բայց թող
ձեզնից ոչ ոք չհամարձակվի ինձ ձեռք տալ, եթե ձեզ հնազանդ լինեմ, ոչ էլ
համարձակվի հանգուցյալի դիակի վրայից որևէ բան վերցնել, եթե չի ցանկանում,
որ իրենից բողոքեմ»։ Դրա շնորհիվ ոչ ոք նրան ձեռք չտվեց, և նա, առաջվա պես
Գաբրիոտտոյի դիակը տանելով, գնաց սինյորների պալատը։

Երբ պոդեստտն լսեց եղելությունը, վեր կացավ և, սենյակում Անդրեոլայի հետ
մենակ լինելով, հարցրեց, թե բանը ինչպե՛ս էր եղել։ Նա բժիշկներին պատվիրեց
զննել ու պարզել, թե ինչի՛ց է առաջացել այդ մարդու մահը՝ թույնի՞ց, թե մի
այլ բանից, բայց նրանք միաբերան ժխտեցին այդ եզրակացությունը և հաստատեցին,
թե սրտի մոտ պալար է պայթել և նրան հեղձամահ արել։ Այդ լսելով և
հասկանալով, որ աղջկա հանցանքը չնչին է, և ցանկանալով նրան հասկացնել, որ
կամենում է նրան շնորհած լինել այն, ինչ իրավունք չունի շնորհելու,
պոդեստան ասաց, թե նրան ազատ կարձակի, եթե միայն նա համաձայնի իր
ցանկությունը կատարել։ Երբ այդ խոսքերը չօգնեցին, նա, հակառակ ամենայն
պատշաճավորության, ցանկացավ բռնություն գործադրել, սակայն Անդրեոլան,
ցասմամբ բռնված և իր մեջ արտասովոր ուժ զգալով, արիաբար դիմադրեց, հեռու
վանելով նրան և նախատինքի ու արհամարհանքի խոսքեր ասելով։

Երբ օրը լուսացավ և այդ ամենի մասին մեսսեր Նեգրոյին պատմեցին, ապա սա,
մահացու վշտով համակված, իր բարեկամներից շատերի ուղեկցությամբ գնաց պալատ
և, պոդեստայից եղելությունը իմանալով, դրա համար խիստ զայրացած՝ պահանջեց
իր աղջկան իրեն վերադարձնել։ Պոդեստան ցանկանալով, նախքան Անդրեոլայի
կողմից մեղադրվելը ինքը մեղադրել իրեն այն բռնության համար, որ ցանկացել էր
գործադրել նրա նկատմամբ, նախ սկսեց գովել աղջկան և նրա հաստատակամությունը,
ի ապացույց որի պատմեց իր արարքը, և ապա ասաց, թե այդ բանից հետո, տեսնելով
նրա անդրդվելիությունը, սկսել է մեծ սեր տածել նրա նկատմամբ, և եթե մեսսեր
Նեգրոյին և իրեն՝ Անդրեոլային հաճո լինի, սիրով կամուսնանա նրա հետ, թեպետև
նրա ամուսինը ոչ ազնվական գերդաստանից է սերված եղել։

Մինչդեռ նրանք այդպես զրուցում էին, Անդրեոլան ներկայացավ հորը, լալով
չոքեց նրա առաջ ու ասաց. «Հա՛յր իմ, չեմ կարծում, թե անհրաժեշտ է, որ ձեզ
պատմեմ իմ հանդուգն արարքի և դժբախտության պատմությունը, քանզի համոզված
եմ, որ դուք դա արդեն լսել եք և գիտեք։ Ուստի, ամբողջ հոգով նվաստաբար
խնդրում եմ ներել արարքս, այսինքն՝ այն, որ ես առանց ձեր գիտության ամուսին
էի ընտրել նրան, ով ամենից շատ էր ինձ դուր եկել։ Այդ բարեգթությունը
խնդրում եմ ոչ թե նրա համար, որ պահպանած լինեմ կյանքս, այլ որպեսզի
կարողանամ մեռնել որպես ձեր դուստրը, այլ ոչ թե թշնամին»։ Եվ լալով ընկավ
նրա ոտքը։

Լսելով այդ խոսքերը, մեսսեր Նեգրոն, որ արդեն զառամ էր և ի բնե բարեհոգի ու
սիրող, սկսեց լաց լինել և, լալով, սիրողաբար ոտքի կանգնեցրեց աղջկան ու
ասաց. «Դո՛ւստր իմ, հաճո կլիներ ինձ, որ քո ամուսինը լիներ այնպիսի մի
մարդ, որը քեզ արժանի լիներ, բայց եթե դու ընտրել էիր այնպիսի մարդու, որ
քեզ դուր էր եկել, ապա դուր պիտի գար և ինձ։ Իսկ որ դու թաքցնում էիր այդ
դա ինձ վշտացնում է, քանի որ հորդ քիչ ես վստահել, և վշտացնում է
առանձնապես այժմ, երբ տեսնում եմ, որ նրան կորցրել ես ավելի վաղ, քան ես
այդ բանը իմացած կլինեի։ Բայց եթե այդ ամենը այդպես է պատահել, ապա այն,
ինչ ես քո սիրուն կանեի նրա կենդանության օրոք, թող արվի նրա մահից հետո,
այսինքն՝ իմ կողմից թող նրան հարգանք մատուցվի որպես իմ փեսայի»։ Եվ,
դառնալով իր որդիներին ու ազգականներին, նա պատվիրեց, որ Գաբրիոտտոյի համար
փառահեղ ու պատվավոր թաղում կազմակերպեն։

Մինչ այդ, դեպքի լուրն առնելով, հավաքվեցին երիտասարդի ազգականներն ու
ազգականուհիները և գրեթե քաղաքի բոլոր տղամարդիկ ու կանայք։ Այդպիսով,
Գաբրիոտտոյի դիակի վրա, որ դրված էր գավթում՝ Անդրեոլայի սավանի վրա, և
ծածկված էր երկուսի քաղած վարդերով, սգացին ոչ միայն աղջիկն ու նրա
ազգականուհիները, այլև ողջ ժողովուրդը — քաղաքի գրեթե բոլոր կանայք և
բազմաթթվ տղամարդիկ. և ոչ որպես հասարակ մարդու, այլ որպես սինյորի, նրան
ամենաերևելի անձանց ուսերի վրա դուրս բերին քաղաքատնից և տարան թաղելու
մեծամեծ պատիվներով։ Այնուհետև, երբ դրանից մի քանի օր անց պոդեստան կրկնեց
իր առաջարկությունբ, իսկ մեսսեր Նեգրոն այդ առթիվ խոսեց աղջկա հետ, վերջինս
այդ մասին ոչինչ չցանկացավ լսել, և, հոր համաձայնությունն առնելով, աղախնի
հետ միասին մտավ իր սրբությամբ հայտնի մի վանք, որտեղ նրանք, առաքինի կյանք
վարելով, երկար ապրեցին։


## Նովել յոթերորդ

_Սիմոնան սիրում է Պասկվինոյին. նրանք երկուսով գտնվում են այգում.
Պասկվինոն իր ատամները շփում-մաքրում է եղեստուկի տերևով և մեռնում.
Սիմոնային կալանում են. նա ցանկանում է դատավորին ցույց տալ, թե Պասկվինոն
ինչպես մեռավ, ատամները շփում է նույն այն եղեստուկի տերևով և նույնպես
մեռնում։_

Պամֆիլոն իր նովելն արդեն ավարտել էր, երբ թագավորը, ոչ մի կարեկցանք
չցուցանելով Անդրեոլայի նկատմամբ, հայացքը հառելով Եմիլիային, նրան
հասկանալ տվեց, որ իր համար հաճելի կլինի, որ նա, մյուս պատմողների
օրինակին հետևելով, մի բան պատմի։ Եմիլիան էլ, առանց փոքր-ինչ հապաղելու,
սկսեց այսպես.— Սիրելի՛ ընկերուհիներ, Պամֆիլոյի պատմած նովելն ինձ
դրդում է պատմել մի ուրիշը, որ նման է դրան ոչ այլ ինչով, բայց եթե նրանով,
որ այն կինը ևս, որի մասին պիտի պատմեմ, իր սիրածից զրկվեց այգում, ինչպես
Անդրեոլան, և որ վերջինիս պես բռնվելով՝ դատ ու դատաստանից ազատվեց ոչ թե
իր հաստատակամությամբ ու արիությամբ, այլ անակնկալ մահով։ Արդեն մի անգամ
մեր մեջ խոսվել է, որ թեև Ամուրը հաճախ բնակություն է հաստատում ազնվազարմ
մարդկանց տներում, այնուամենայնիվ չի խորշում իշխել և աղքատների
ապաստարաններում. դեռ ավելին, հենց այդտեղ էլ նա երբեմն այնպես է դրսևորում
իր զորությունը, որ նույնիսկ ավելի հարուստ մարդկանց ստիպում է վախենալ
իրենից, իբրև հզոր տիրակալից։ Եվ դա, եթե ոչ ամբողջովին, ապա գոնե մասամբ,
կերևա իմ նովելից։ Այդ նովելով ևս ցանկանում եմ նորից մուտք գործել մեր
քաղաքը, որից մենք այսօր շատ հեռացանք, պատմելով զանազան բաների մասին և
շրջելով աշխարհի այլևայլ մասերում։

Մեզնից ոչ շատ առաջ Ֆլորենցիայում ապրում էր շատ գեղեցիկ և իր վիճակի համար
շատ գրավչաթով մի աղջիկ, անունը Սիմոնա, որը մի աղքատ մարդու դուստր էր։
Թեև նա ստիպված էր իր ձեռքով վաստակել հացն իր հանապազօր ու թեև ապրում էր
բուրդ մանելով, այնուամենայնիվ, այնքան նվաստ հոգի չուներ, որ չխիզախեր
սիրտը բանալ Ամուրի առաջ, որը վաղուց, մի երիաասարդի վարմունքի և հաճելի
խոսքերի պատճառով, ցանկանում էր մուտք գործել այնտեղ. իսկ այդ երիտասարդը,
որ ավելի բարձր ծագում ու դիրք չուներ, քան աղջիկը, հաճախ գալիս էր նրա
մոտ՝ իր ջուլհակ տիրոջ բուրդը մանել տալու։ Եվ այսպես, սիրտը բանալով սիրո
առաջ, որը նրան ներկայացել էր այդ սիրահարված երիտասարդի չքնաղ
կերպարանքով, այրվելով սիրավառ ցանկությամբ, բայց չհամարձակվելով ավելի
հեռուն գնալ, նա, բուրդը մանելով, իլիկի վրա փաթաթած ամեն մի կաժի հետ
արձակում էր կրակից էլ ջերմաշունչ հառաչներ, հիշելով բուրդը բերողին, որի
անունն էր Պասկվինո։ Երիտասարդն էլ իր հերթին շատ շահագրգռված լինելով, որ
իր տիրոջ բուրդը լավ մանվի, և այնպես ցույց տալով, որ հենց միայն Սիմոնայի
մանածը կարող է պետք գալ գործվածքի համար, այդ գործով նրան ավելի հաճախ էր
դիմում, քան մյուսներին։ Եվ ահա, երբ նա խնդրում էր, իսկ դիմացինին այդ
խնդրանքները դուր էին գալիս, եղավ որ տղան սովորականից ավելի խիզախեց,
աղջիկն էլ սովորականից ավելի մի կողմ թողեց վախն ու ամոթխածությունը, և
նրանք միացան փոխադարձ հաճույքի համար։ Եվ այդ հաճույքն այնքան դուր եկավ
նրանց, որ այլևս ոչ մեկը հրավերի չէր սպասում, այլ ընդառաջում էր մյուսին՝
առաջարկելով տեսակցել։

Երբ այսպես օր֊օրի շարունակվում էր նրանց վայելքը և, շարունակվելով, ավելի
բորբոքում ցանկությունը, եղավ որ մի անգամ Պասկվինոն Սիմոնային ասաց, թե
իրեն ցանկալի կլիներ, որ իրենք հնար գտնեին գնալու այն այգին, ուր
կցանկանար նրան տանել, որպեսզի այնտեղ իրենց վայելքին տրվեին ավելի պատեհ
կերպով և ավելի քիչ վախվխելով։ Սիմոնան պատասխանեց, թե համաձայն է, և մի
կիրակի ճաշից հետո, հորը հավատացնելով, թե մեղքերի թողություն ստանալոլ
համար ցանկանում է գնալ Սան֊Գալլո եկեղեցին, իր ընկերուհու հետ, որի անունն
էր Լաջինա, գնաց Պասկվինոյի ասած այգին։ Այստեկ նա հանդիպեց Պասկվինոյին և
նրա ընկերոջը, որի անունն էր Պուչիննո, իսկ ավելորդ անունը՝ Ստրամբա։ Երբ
Ստրամբան ու Լաջինան էլ սկսեցին սիրաբանել, նրանք, իրենց վայելքին տրվելու
համար, հեռացան ու առանձնացան այգու մի ծայրում, Ստրամբային ու Լաջինային
թողնելով մյուս կողմում։

Այգու այն մասում, ուր գտնվում էին Պասկվինոն ու Սիմոնան, կար եղեստուկի մի
մեծ ու գեղեցիկ թուփ։ Նստելով այդ թփի մոտ և երկար ժամանակ փոխադարձ
հաճույք վայելելով և շատ խոսելով նախաճաշի մասին, որ մտադիր էին
հանգստանալուց հետո անել այդ այգում, Պասկվինոն շրջվեց եղեստուկի մեծ թփի
կողմը, պոկեց մի տերև և սկսեց նրանով շփել իր ատամներն ու լինդերը՝ ասելով,
թե հաց ուտելուց հետո եղեստուկը հիանալի մաքրում է մարդուս բերանը։ Այդ
կերպ մի որոշ ժամանակ շփելով ատամներն ու լինդերը, նա նորից անցավ նախաճաշի
խնդրին, որի մասին մինչ այդ խոսում էր։ Երկար չէր տևել այդ զրույցը, որ նրա
դեմքն սկսեց բոլորովին այլակերպվել, իսկ այդ փոփոխությունից էլ շատ չանցած՝
նա զրկվեց տեսնելու և խոսելու կարողությունից և շուտով վախճանվեց։

Այդ տեսնելով, Սիմոնան սկսեց լալ ու աղաղակել, կանչել Ստրամբային ու
Լաջինային։ Նրանք անմիջապես վազելով եկան, և երբ Ստրամբան տեսավ, որ
Պասկվինոն ոչ միայն մեռել, այլև ամբողջովին ուռել է, և դեմքն ու մարմինը
ծածկվել են թուխ բծերով, տեսնելուն պես գոռաց. «Ա՜խ դու անպիտա՛ն աղջիկ,
նրան դո՛ւ ես թունավորել»։ Եվ նա այնպիսի աղմուկ֊աղաղակ բարձրացրեց, որ
այգու մոտերքում ապրողներից շատերը ձայնը լսեցին։ Նրանք աղմուկի վրա
վազեցին-եկան և Պասկվինոյին գտնելով մեռած և ուռած, լսելով, որ Ստրամբան
մեղադրում է Սիմոնային, որ իբր թե նա է Պասկվինոյին չարամտորեն սպանել, և
տեսնելով, որ աղջիկն էլ, վշտից և այդ անակնկալ պատահարից գլուխը կորցրած ու
շվարած, չգիտե ինչպես պաշտպանվել, բոլորն էլ այն եզրակացության եկան, թե
Ստրամբայի ասածն է որ կա։ Ուստի նրանք բռնեցին աղջկան, որ շարունակում էր
աղիողորմ լալ, և իրենց առաջն արած տարան պոդեստայի պալատը։ Այստեղ Ստրամբան
և Պասկվինոյի մյուս ընկերները՝ Ատտիչիատոն և Մալաջևոլեն, որոնք լուրն առել
էին ու եկել, պահանջում էին արագացնել դատը, և դատավորն առանց հապաղելու
սկսեց աղջկան հարցաքննել։ Չկարողանալով համոզվել, որ աղջիկը հանցավոր է,
դատավորը ցանկացավ նրա ներկայությամբ տեսնել դիակը, դեպքի վայրն ու
իրադրությունը, որոնց մասին աղջիկը պատմում էր,— որովհետև նրա պատմածով
բավականաչափ պարզ չէր պատկերացնում այդ ամենը,— ուստի հրամայեց աղջկան
ծածուկ տանել այնտեղ, ուր դեռևս ընկած էր Պասկվինոյի տակառի պես ուռած
դիակը։ Այնուհետև, ինքն էլ գնալով նույն այդ վայրը և հանգուցյալի տեսքից
զարմանալով, աղջկան հարցրեց, թե բանը ինչպե՛ս էր եղել։ Մոտենալով եղեստուկի
թփին և պատմելով եղելությունը, աղջիկը, ցանկանալով նրան հնարավորություն
տալ լիովին բմբռնելու տեղի ունեցածը, արեց նույնը, ինչ որ արել էր
Պասկվինոն, ատամները շփելով հիշյալ եղեստուկի տերևով։

Մինչդեռ Ստրամբան, Ատտիչիատոն և Պասկվինոյի մյուս բարեկամներն ու ընկերները
դատավորի ներկայությամբ ծաղրում էին նրա ասածն ու արածը, այդ ամենը անմիտ
ու դատարկ բաներ համարելով, ավելի համառորեն նրան մեղադրելով չարամիտ
հանցանքի մեջ և պահանջելով, որ այդ հանցանքի պատիժը լինի ոչ ավելի, ոչ
պակաս, քան նրան խարույկի վրա այրելը, թշվառ աղջիկը, սիրած տղայի կորստյան
վշտից և Ստրամբայի պահանջած պատժի սարսափից գլուխը կորցրած, ատամներր
եղեստուկի տերևով շփելուց քիչ հետո երերաց ու ընկավ ինչպես Պասկվինոն,
ներկաներին մեծ զարմանք պատճառելով։ Օ՜, երանելի՜ հոգիներ, որոնց վիճակվեց
միևնույն օրն իսկ կնքելու իրենց բոցավառ սերն ու մահկանացուն։ Եվ առավե՜լ
երանելի, եթե դուք միասին գնացել եք միևնույն հանգրվանը։ Եվ երանելագո՜ւյն,
եթե հանդերձյալ կյանքում էլ կա սեր, և դուք այնտեղ էլ միմյանց սիրում եք
այնպես, ինչպես սիրում էիք այստեղ։ Բայց, մեր կարծիքով, ավելի երջանիկ
գտնվեց Սիմոնայի հոգին, քանի որ բախտը չհանդուրժեց, որ նրա անմեղությունը
արատավորի Ստրամբայի, Ատտիչիատոյի և Մալաջևոլեի՝ ինչ֊որ գզրարների կամ,
ավելի ճիշտր, ստոր մարդկանց վկայության հետևանքով, այլ նրան ցույց տվեց
նրանց անարգանքից խուսափելու ավելի պատվավոր ելքը՝ մեռնել նույնպիսի մահով,
որով մեռել էր իր ընտրելին, հետևել իր այնքա՜ն սիրած Պասկվինոյի հոգուն։

Դատավորը, որ բոլոր ներկա գտնվողների պես զարմացել էր դեպքից, չիմանալով
ինչ ասել, երկար ժամանակ մտածմունքի մեջ էր, բայց հետո, ավելի պարզ
հասկանալով եղելությունը, ասաց. «Հավանաբար այս եղեստուկը թունավոր է, մի
բան, որ սովորաբար չի լինում, իսկ որպեսզի դա ուրիշներին էլ մահ չպատճառի,
թող արմատից կտրեն և կրակը նետեն»։ Երբ այգու պահապանը դատավորի
ներկայությամբ ի կատար ածեց նրա հրամանը, ապա կտրվող թփի գլորվելուն պես
երևան եկավ տարաբախտ սիրահարների մահվան պատճառը, այդ թփի տակ կար
զարմանալի մեծ մի դոդոշ, որի թունալի շնչից, ինչպես ենթադրում էին,
եղեստուկը դարձել էր թունավոր։ Քանի որ ոչ ոք չհամարձակվեց մոտենալ այդ
դոդոշին, նրա վրա ցախ ու խռիվ լցնելով՝ այրեցին եղեստուկի հետ միասին։
Այդպես էլ դատավորն ավարտեց թշվառ Պասկվինոյի մահվան գործի քննությունը,
իսկ հանգուցյալին, Սիմոնայի հետ միասին, հենց այդպես ուռած վփճակում,
Ստրամբան և Ատտիչիատոն, Գուչչիո Իմբրատտան և Մալաջևոլեն թաղեցին ոբ. Պողոս
եկեղեցում, որի և ծխականուհին էր, ի դեպ, Սիմոնան։


## Նովել ութերորդ

_Ջիրոլամոն, որ սիրահարված է Սալվեստրային, իր մոր խնդրանքին անսալով՝ գնում
է Փարիզ։ Վերադառնալով և տեսնելով, որ աղջիկն ամուսնացել է, նա ծածուկ
մտնում է նրա տունը և մեռնում նրա կողքին պառկած։ Երբ նրա դիակը եկեղեցի են
տանում, Սալվեստրան էլ այնտեղ մեռնում է նրա կողքին։_

Արդեն ավարտվել էր Եմիլիայի նովելը, երբ թագավորի հրամանով Նեիֆիլան այսպես
սկսեց.— Ըստ իս, ո՜վ պատվարժան դամաներ, կան մարդիկ, որոնք կարծում են,
թե իրենք շատ բան գիտեն, այնինչ գիտեն շատ քիչ, ուստի և թույլ են տալիս
իրենց խելքով դեմ կենաք ոչ միայն մարդկային խորհուրդներին, այլև իրերի
բնական ընթացքին, և այդ ինքնահավանությունն արդեն բազում տգետներ է ծնել,
իսկ որևէ լավ բան՝ երբեք։ Եվ քանի որ բնական բոլոր մղումների մեջ ամենից
քիչ սերն է խորհուրդ և դիմադրություն ընդունում, քանզի բնականից նա ավելի
շուտ կարող է ի հայտ գալ ինքնաբերաբար, քան կասեցվել որևէ խոչընդոտով, ապա
և ես ուզում եմ ձեզ պատմել մի կնոջ մասին, որը ցանկանալով լինել ավելի
խելոք, քան կարող էր լինել և էր, և հաշվի չառնելով, որ այն գործը, որի մեջ
ուզում էր ցույց տալ իր խելոքությունը, հարմար առիթ չէր, փոխանակ իր տղայի
սրտից վանելու սերը, որ թերևս նրան ներշնչել էին աստղերը, հասավ լոկ այն
բանին, որ նրան զրկեց և՛ սիրուց, և՛ կյանքից։

Ինչպես պատմում են ծերերը, մեր քաղաքում ապրում էր մի շատ նշանավոր ու
հարուստ վաճառական, անունր Լեոնարդո Սիգերի, որն ուներ Ջիրոլամո անունով մի
որդի, որի ծնունդից հետո նա, իր բոլոր գործերը ինչպես հարկն է
կարգավորելուց հետո, վախճանվել էր։ Երեխայի խնամակալները և մայրը նրա
գործերը կառավարում էին լավ ու ազնվաբար։ Տղան, որ մեծացել էր հարևանների
երեխաների հետ միասին, այդ փողոցի երեխաների մեջ ամենից շատ մտերմացել էր
իրենց հարևան դերձակի աղջկա հետ, որն իրեն հասակակից էր։ Եվ տարեցտարի այդ
մտերմությունը փոխվել էր այնպիսի ջերմ սիրո, որ Ջիրոլամոն իրեն լավ էր
զգում լոկ այն ժամանակ, երբ աղջկան տեսնում էր, և, հավանաբար, սա էլ նրան
սիրում էր ոչ պակաս։

Այդ նկատելով, տղայի մայրը հաճախ էր հանդիմանում և պատժում որդուն, իսկ
հետո, երբ Ջիրոլամոն անկարող էր հրաժարվել իր սիրուց, նա գանգատվեց նրա
խնամակալներին և, մտածելով, որ որդու մեծ հարստության շնորհիվ հնարավոր է
նույնիսկ փշից նարինջ քաղել, ասաց. «Մեր տղան, որ հազիվ տասնչորս տարեկան
է, այնպես է սիրահարվել մեր հարևան դերձակի աղջկան, Սալվեստրային, որ եթե
մենք նրան հեռու չպահենք այդ աղջկանից, թերևս առանց որևէ մեկիս գիտության
մի օր էլ ամուսնանա նրա հետ, որից հետո ես օր ու արև չպիտի ունենամ, կամ
գուցե ինքը վշտամահ լինի, եթե տեսնի, որ աղջկան կնության են տվել ուրիշի։
Դրա համար էլ ես կարծում եմ, որ այդ բանից խուսափելու համար լավ կլինի, եթե
դուք նրան առևտրական գործերով ուղարկեք որևէ հեռու տեղ, քանզի եթե նա այլևս
աղջկա երեսը չտեսնի՝ շուտով մտահան կանի, որից հետո մենք նրան
կամուսնացնենք որևէ լավ գերդաստանի աղջկա հետ»։ Խնամակալները պատասխանեցին,
թե նա խելոք բան է ասում, և իրենք էլ ըստ հնարավորին այդ գործը գլուխ
կբերեն։ Սրանցից մեկը, տղային կանչել տալով իր խանութը, շատ սիրալիր կերպով
ասաց. «Որդյա՛կս, դու արդեն մեծացել, հասակ ես առել, և քեզ համար լավ
կլինի, որ սկսես քո գործերը անձամբ հոգալ. դրա համար էլ մեզ հաճո է, որ դու
գնաս ու մի առժամանակ ապրես Փարիզում, որտեղ, ինչպես կտեսնես,
շրջանառության մեջ է դրված հարստությանդ մեծագույն մասը։ Էլ չեմ ասում, որ
այդ քաղաքում, տեսնելով և օրինակ ունենալով այնտեղի պարոններին, բարոններին
ու ազնվականներին, դու կդառնաս ավելի լավ, առավել ուսյալ և վարվեցող մարդ,
քան կարող էիր լինել՝ մնալով այստեղ. իսկ երբ նրանցից բավականաչափ
վարվեցողություն կսովորես, կարող ես վերադառնալ»։

Պատանին լսեց ուշադիր, բայց պատասխանեց կարճ ու կտրուկ, թե այդպիսի բան
անելու ոչ մի ցանկություն չունի և գտնում է, որ ինքն էլ ուրիշների պես
կարող է մնալ և ապրել Ֆլորենցիայում։ Լսելով նրա ասածը, պատվական մարդիկ
սկսեցին նրան կշտամբանքի բազում խոսքեր ասել, սակայն չկարողանալով այլ
պատասխան ստանալ, այդ մասին պատմեցին նրա մորը։ Մայրն էլ, խիստ
զայրացած,— ոչ թե նրա Փարիզ չգնալու, այլ սիրահարության վրա,— սոսկալի
նախատեց որդուն. այնուհետև, խանդաղատալի խոսքերով, նրա սիրտը շահելով,
սկսեց սիրողաբար խնդրել, որ գոնե մոր սիրույն կատարի իր խնամակալների
ցանկությունը։ Եվ նա կարողացավ որդուն այնպես համոզել, որ սա համաձայնեց
մեկնել և ապրել Փարիզում, սակայն մի տարուց ոչ ավելի ժամանակով։

Եվ այսպես, մեր թունդ սիրահարված Ջիրոլամոն մեկնեց Փարիզ, որտեղ նրան
(«այսօր չէ, վաղը կգնաս» ասելով) պահեցին երկու տարի։ Այնտեղից
վերադառնալով ավելի սիրահարված, քան երբևէ, նա տեսավ, որ Սալվեստրան
ամուսնացել է մի օրինավոր երիտասարդի հետ, որն զբաղմունքով վրանագործ էր։
Դա չափազանց մեծ վիշտ պատճառեց նրան։ Սակայն տեսնելով, որ արդեն բանը բանից
անցել է, նա որոշեց հաշտվել եղածի հետ և, տեղեկանալով, թե որտեղ է բնակվում
Սալվեստրան, ըստ սիրահար երիտասարդների սովորության սկսեց անցուդարձ անել
նրա տան մոտերքում, մտածելով, որ եթե աղջիկը իրեն մոռացել է, ապա երևի թե
այնքան, որքան ինքը նրան։ Սակայն իրականում այդպես չէր։ Սալվեստրան նրան
այնքան էր հիշում, որ կարծես բոլորովին չէր էլ տեսել, իսկ եթե երբեմն
մտաբերում էր, ապա ձևացնում էր, թե բնավ չի մտաբերում, մի բան, որին
երիտասարդը համոզվեց շատ կարճ ժամանակում և ոչ առանց մեծ ցավի։
Այնուամենայնիվ, նա անում էր ամենայն հնարավորը, որպեսզի վերստին տիրանար
Սալվեստրայի սրտին, և քանի որ նրա ջանքերը ապարդյուն էին, որոշեց, որ եթե
մեռնելու էլ լինի՝ նրա հետ պիտի խոսի երես առ երես։ Մի հարևանից
տեղեկանալով, թե նրանց տունը ի՛նչ ելքեր ու մուտքեր ունի, նա մի երեկո, երբ
Սալվեստրան ամուսնու հետ գնացել էր հարևանի մոտ ժամանակ անցկացնելու,
ծածուկ մտավ նրանց բնակարանը, թաքնվեց քաթանե վարագույրների հետևում և
սպասեց, մինչև որ նրանք տուն վերադառնալով՝ անկողին մտան։ Տեսնելով, որ
ամուսինն արդեն քնեց, նա, մոտենալով այն տեղին, որտեղ, ինչպես նկատել էր,
պառկած էր Սալվեստրան, ձեոքը դրեց նրա կրծքին և շշնջալով հարցրեց. «Քնա՞ծ
ես, հոգյա՛կս»։ Դեռատի կինը, որ դեռ չէր քնել, ցանկացավ ճչալ, սակայն
երիտասարդն շտապով ասաց. «Մի՛ ճչա, ի սե՜ր աստծո, ե՛ս եմ՝ քո Ջիրոլամոն»։
Այդ լսելով, նա դողահար ասաց. «Աստվածդ սիրես, Ջիրոլա՛մո, թո՛ղ ու
հեռացի՛ր, անցել է այն ժամանակը, երբ մեզ երեխաներիս ներելի էր սիրահարված
լինել, ես, ինչպես տեսնում ես, ամուսնացած եմ, ուստի ինձ համար անպարկեշտ է
հրապուրվել որևէ տղամարդով, բացի իմ ամուսնուց։ Այդ պատճառով էլ, աստծո
անունը տալով, խնդրում եմ թո՛ղ ու հեռացի՛ր, քանզի եթե ամուսինս քեզ տեսնի,
ապա, եթե նույնիսկ որևէ վատ բան էլ չպատահի, համենայն դեպս տեղի կունենա
այն, որ ես երբեք չեմ կարող նրա հետ ապրել հաշտ ու խաղաղ, մինչդեռ այժմ ես
սիրված եմ նրանից և հետը ապրում եմ բարեկեցիկ ու խաղաղ կյանքով»։

Լսելով տիկնոջ ասածը, երիտասարդը կսկծալի վիշտ զգաց, սկսեց նրան հիշեցնել
անցած օրերն ու իր սերը, որ բնավ չէր նվազել իրարից հեռու լինելու
պատճառով, բայց ոչ մի արդյունքի չհասավ։ Այնժամ, մեռնելու ցանկությամբ
համակված, նա ի վերջո նրան խնդրեց, որ, ի տրիտուր իր այդ սիրո, իրեն թույլ
տա պառկել նրա կողքին՝ մինչև որ մի քիչ տաքանա, քանի որ նրան սպասելով
ցրտից սառել է։ Եվ նա տիկնոջը խոստացավ ոչ մի խոսք չասել, ձեռք չտալ և
տաքանալուց հետո թողնել ու գնալ։ Սալվեստրան, փոքր֊ինչ խղճահարվելով,
համաձայնեց այդ պայմանին։ Եվ ահա երիտասարդը պառկեց նրա կողքին, չդիպչելով
նրան, և, միտք անելով նրա նկատմամբ տածած իր վաղեմի սիրո, նրա այժմյան
դաժանասրտության և իր կորուսյալ հույսի մասին, նա որոշեց, որ այլևս ավելորդ
է ապրել։ Եվ շունչը պահելով, չասելով ոչ մի խոսք, բռունցքները սեղմած,
մեռավ նրա կողքին պառկած։

Պահ մի անց՝ դեռատի կինը, զարմանալով նրա անտարբերության վրա և վախենալով,
թե միգուցե ամուսինն արթնանա, ասաց. «Լսիր, Ջիրոլամո, հապա ինչո՞ւ չես
գնում»։ Պատասխան չստանալով, նա մտածեց, որ երևի երիտասարդը քնած է. այդպես
մտածելով և արթնացնելու համար ձեռքը պարզելով և դիպցնելով նրա մարմնին,
չափազանց զարմացավ՝ տեսնելով, որ սառույցի պես սառն է։ Ավելի լավ շոշափելով
և տեսնելով, որ նա չի շարժվում, տիկինը գլխի ընկավ, որ Ջիրոլամոն մեռել է։
Անսահման վիշտ զգալով, նա երկար ժամանակ չգիտեր ինչ աներ։ Վերջապես որոշեց՝
այդ պատահարը ուրիշի վերագրելով պատմել ամուսնուն և տեսնել, թև նա ինչ
խորհուրդ կտա։ Եվ ամուսնուն արթնացնելով, իր հետ պատահածը պատմեց այնպես,
որ իբր թե ուրիշի է պատահել, և ապա հարցրեց, թե նա ինչպե՞ս կվարվեր, եթե դա
պատահած լիներ իրեն՝ Սալվեստրային։ Ամուսինը պատասխանեց, թե իր կարծիքով
այդ դեպքում լավ կլիներ, որ ամուսինը, առանց ձայն֊ծպտուն հանելու, դիակը
վերցներ, տաներ ու դներ հանգուցյալի տան մոտ, ոչ մի ոխ չպահելով իր կնոջ
դեմ, որը, ինչպես իրեն է թվում, ոչնչով մեղավոր չէ։

Այնժամ դեռատի կինն ասաց. «Ուրեմն անհրաժեշտ է, որ ինքներս էլ այդպես
վարվենք»։ Եվ բռնելով նրա ձեռքը՝ մոտեցրեց մեռած երիտասարդի մարմնին։ Այդ
բանից գլուխը կորցրած, ամուսինը վառեց ճրագը և, այլևս կնոջ հետ ոչ մի խոսք
չփոխանակելով, մեռյալին հագցրեց նրա հագուստները և, անհապաղ շալակն
առնելով,— ըստ որում, նրան զորավիգ եղավ իր կնոջ անմեղության
գիտակցումը,— դիակը տարավ ու դրեց նրանց տան մուտքի առաջ։

Երբ օրը լուսացավ և Ջիրոլամոյին իրենց տան մուտքի առաջ մեռած գտան, մեծ
աղմուկ֊աղաղակ բարձրացրին,— հատկապես նրա մայրը,— խուզարկեցին նրա
բոլոր հագուստները, զննեցին դիակը և, որևէ վերք կամ հարվածի հետք չգտնելով,
բժիշկները եկան այն միահամուռ եզրակացության, թե նա վշտից է մեռել, ինչպես
և էր։ Եվ այդպես, նրա դիակը տարան եկեղեցի, ուր հայտնվեց վշտահար մայրը,
իսկ նրա հետ՝ շատ ուրիշ ազգական և դրացի կանայք, և, ըստ մեր սովորության,
սկսեցին լալ ու ողբալ։

Եվ մինչդեռ այնտեղ իրենց խորունկ վիշտն էին լալիս, այն անձնավորությունը,
որի տանը Ջիրոլամոն մեռել էր, Սալվեստրային ասաց. «Ելի՛ր, գլխաշորը գցիր
գլխիդ և գնա այն եկեղեցին, ուր տարել են Ջիրոլամոյի դիակը, կանգնի՛ր կանանց
մեջ և ականջ դիր, թե ինչ են խոսում այդ դեպքի մասին, իսկ ես նույնը կանեմ
տղամարդկանց մեջ, որպեսզի կարողանանք իմանալ հո որևէ վատ բան չե՞ն ասում
մեր մասին»։ Դեռատի կինը, որը բավական ուշ էր սկսել խղճահարվել, համաձայնեց
ամուսնու ասածին, քանզի ցանկանում էր գոնե մեռած վիճակում տեսնել նրան,
որին կենդանի ժամանակ չէր արժանացրել նույնիսկ համբույրի, և ելավ ու գնաց։

Ջարմա՜նք բան, երբ խորհում ես, թե որքան դժվար է հասկանալ սիրո
զորությունը։ Այն սիրտը, որը գոցված էր Ջիրոլամոյի երջանկության առաջ,
բացվեց նրա դժբախտության պահին, որը, սիրո վաղեմի բոցին հարություն տալով,
հանկարծ դա այնպիսի կարեկցության փոխեց, որ հենց որ Սալվեստրան տեսավ
հանգուցյալի դեմքը, գլխաշորով երեսը ծածկած՝ անկանգ առաջացավ կանանց միջով,
մինչև որ հասավ դիակին, և այստեղ, արձակելով սրտակեղեք մի ճիչ, ընկավ ու
երեսը հպեց մեռած երիտասարդի դեմքին, սակայն նրա դեմքը չողողեց
արցունքներով, քանզի հազիվ էր դիպել նրան, երբ այն վիշտը, որ երիտասարդին
զրկել էր կյանքից, խլեց նաև նրա կյանքը։ Կանայք, դեռևս չիմանալով նրա ով
լինելը, սկսեցին մխիթարել նրան՝ հորդորելով ոտքի ելնել, իսկ քանի որ նա
տեղից չէր էլ ելնում, ցանկացան բռնել ու բարձրացնել, սակայն տեսան, որ չի
շարժվում։ Եվ երբ, ի վերջո, բարձրացրին նրան, բոլորն էլ ճանաչեցին, որ նա
Սալվեստրան է և արդեն մեռած է։ Այդ տեսնելով, եկեղեցում գտնվող կանայք,
կրկնակի վշտահար, ավելի մեծ ողբ ու կական բարձրացրին։ Երբ եկեղեցուց դուրս
այդ բոթը տարածվեց նաև տղամարդկանց շրջանում և հասավ նրա ամուսնուն, որը
կանգնած էր նրանց մեջ, նա, ոչ մեկի մխիթարիչ խոսքերին ու հորդոներին ականջ
չդնելով, լացեց երկա՜ր ու երկա՜ր, ապա ներկա գտնվողներից շատերին պատմեց,
թե գիշերն ինչ էր պատահել այդ երիտասարդին և իր կնոջը, որից հետո բոլորի
համար պարզ դարձավ և՛ մեկի և՛ թե մյուսի մահվան պատճառը և բոլորին համակեց
վշտով։ Վերցնելով դեռատի կնոջ մարմինը և զգեստավորելով այնպես, ինչպես
հանդերձում են հանգուցյալներին, պառկեցրին միևնույն մահճում, երիտասարդի
կողքին, և երկուսին էլ թաղեցին միևնույն գերեզմանում։ Եվ եթե սերը
չկարողացավ նրանց միացնել կենդանի ժամանակ, ապա մահը միացրեց անքակտելի
միությամբ։


## Նովել իններորդ

_Մեսսեր Գվիլելմո Ռոսսիլոնեն սպանում է իր կնոջ սիրեկան Գվիլելմո
Գվարդաստանիոյին և վերջինիս սիրտը ուտեցնել է տալիս կնոջը. իմանալով, որ դա
նրա սիրտն էր, կինն իրեն վար է նետում բարձրիկ լուսամուտից, մեռնում է և
թաղվում իր սիրածի հետ։_

Երբ Նեիֆիլայի նովելը, հարուցելով նրա բոլոր ընկերուհիների կարեկցանքը, իր
վախճանին հասավ, այնժամ թագավորը, չցանկանալով խախտել Դիոնեոյին արված
արտոնությունը և տեսնելով, որ բոլորն արդեն պատմել են, այսպես սկսեց.— Իմ
միտն ընկավ, ո՜վ գթասիրտ դամաներ, մի նովել, որը ձեր՝ սիրո դժբախտ դեպքերի
առթիվ այդպես վշտացողներիդ սրտում պիտի հարուցի ոչ նվազ կարեկցանք, քան
նախորդ նովելը, որովհետև իմ պատմության հերոսներն ավելի երևելի էին, և
նրանց պատահեց ավելի սոսկալի բան, քան այն մարդկանց, որոնց մասին խոսվեց։

Հարկ է գիտենաք, որ, ինչպես պրովանսցիները պատմում են, ժամանակով
Պրովանսում ապրում էին երկու նշանավոր ասպետներ, որոնցից ամեն մեկն ուներ
և՛ դղյակներ, և՛ վասալներ, և որոնցից մեկի անունն էր մեսսեր Գվիլելմո
Ռոսսիլոնե, իսկ մյուսինը՝ մեսսեր Գվիլելմո Գվարդաստանիո։ Եվ քանի որ
զորական գործերում երկուսն էլ խիզախ մարդիկ էին, ապա շատ մտերիմ էին և
սովորություն ունեին բոլոր զինախաղերին, մրցություններին և այլ
զվարճություններին մասնակցել միասին և միաձև զինված։ Ու թեև նրանցից
յուրաքանչյուրն ապրում էր իր դղյակում, և դրանք իրարից մոտ տասը մղոն հեռու
էին, այնուամենայնիվ այնպես պատահեց, որ, չնայած նրանց մտերմությանը,
մեսսեր Գվիլելմո Գվարդաստանիոն անչափ սիրահարվեց մեսսեր Գվիլելմո
Ռոսսիլոնեի գեղեցիկ ու դուրեկան կնոջը և զանազան միջոցներով այնպես
արտահայտեց իր սերը, որ տիկինն այդ նկատեց, և Գվարդաստանիոն էլ նրան դուր
եկավ, տիկինը նրան համարում էր ամենախիզախ ասպետը, ուստի այնպիսի սեր զգաց
նրա նկատմամբ, որ ամենից շատ նրան էր սիրում ու սպասում, և չուներ ոչ մի
այլ ցանկություն, քան այն, որ նա խոստովաներ իր սերը, մի բան, որ երկար
սպասել չտվեց, և նրանք, միմյանց թունդ սիրելով, մեկ֊երկու անգամ մերձեցան։
Բայց քանի որ նրանք միմյանց հանդիպում էին ոչ այնքան զգուշաբար, ապա եղավ
որ ամուսինը նկատեց և այնպիսի ցասում զգաց, որ Գվարդաստանիոյի նկատմամբ
տածած սերը մահացու ատելությամբ փոխարինեց։ Բայց կարողանալով իր
ատելությունը թաքցնել ավելի լավ, քան կնոջ սիրեկանը իր սերը, նա որոշեց
նրան սպանել։

Երբ Ռոսսիլոնեն ընդունեց այդ վճիռը, եղավ որ նրան հայտնեցին, թե
Ֆրանսիայում մեծ զինախաղ է կայանալու, որի մասին նա իմաց տվեց
Գվարդաստանիոյին, բամբերին պատվիրելով ասել, որ, եթե նա ցանկանում է, թող
դա իր դղյակը, որտեղ միասին կորոշեն՝ արդյոք գնա՞ն զինախաղին մասնակցելու։
Գվարդաստանիոն, այդ առթիվ շատ ուրախացած, պատասխանեց, թե հաջորդ օրը
ընթրիքի ժամին անպայման կգա նրա մոտ։ Լսելով նրա այս պատասխանը, Ռոսսիլոնեն
խորհեց, որ հասել է նրան սպանելու ամենահարմար ժամանակը։ Հաջորդ օրը նա
զինվեց, ձի հեծավ և, սպասավորներից մի քանիսի ուղեկցությամբ իր դղյակից մի
մղոնաչափ հեռանալով, դարան մտավ այն ճանապարհի եզրին, որով Գվարդաստանիոն
պիտի անցներ։ Բավական սպասելուց հետո նա նկատեց Գվարդաստանիոյին, որբ գալիս
էր բոլորովին անզեն, ընդամենը երկու սպասավորներ հետևից գցած, քանզի նրանից
բնավ չէր զգուշանում։ Երբ Ռոսսիլոնեն տեսավ, որ նա արդեն հասել է իր
ցանկացած տեղին, նենգաբար ու ցասումնալից նետվեց նրա վրա՝ գռռալով.
«Մեռի՛ր, դավաճան»։ Ասելն ու նիզակով նրա կուրծքը խոցելը մեկ եղավ։
Գվարդաստանիոն, ի վիճակի չլինելով պաշտպանվել կամ մի խոսք ասել, նիզակահար
ընկավ ձիուց և շատ չանցած մեռավ։ Նրա սպասավորները, չիմանալով, թե նրան
սպանողն ով էր, շուռ տվին ձիերի գլուխը և ամբողջ թափով սլացան դեպի իրենց
տիրոջ դղյակը։

Ձիուց Իշնելով Ռոսսիլոնեն դաշույնով ճեղքեց Գվարդաստանիոյի կուրծքը, կտրեց
ու հանեց նրա սիրտը, և, փաթաթել տալով նիզակածոպի մեջ, տվեց ծառաներից
մեկին, որպեսզի տանի դղյակը։ Եվ հրամայելով, որ նա չհամարձակվի պատահածի
մասին բերնից որևէ խոսք թռցնել, նորից հեծավ ձին և գիշերամուտին հասավ իր
դղյակը։

Նրա կինը, որ լսել էր, թե Գվարդաստանիոն երեկոյան ընթրելու պիտի գար իրենց
մոտ, նրան չտեսնելով՝ շատ զարմացավ և ամուսնուն ասաց. «Այս ի՞նչ բան է,
մեսսե՛րե, ինչո՞ւ Գվարդաստանիոն չեկավ»։ Ամուսինն այսպես պատասխանեց.
«Մադո՛ննա, նա ինձ լուր է ուղարկել, որ կարող է գալ միայն վաղը», մի
պատասխան, որ շատ խռովեց տիկնոջ սիրտը։ Ձիուց իջնելով, Ռոսսիլոնեն կանչել
տվեց խոհարարին ու նրան ասաց. «Ա՛ռ այս վայրի խոզի սիրտը և ջանա լավ ու
համեղ խորտիկ պատրաստել, և երբ ես նստեմ ճաշելու ուղարկիր արծաթե
սկուտեղով»։ Խոհարարն առավ սիրտը, իր ողջ շնորհքն ու վարպետությունը
գործադրեց, մանր կտրտեց, վրան բազմաթիվ դուրալի համեմունքներ ցանեց և շատ
համեղ խորտիկ պատրաստեց։

Երբ ժամանակը եկավ, մեսսեր Գվիլելմոն կնոջ հետ սեղան նստեց։ Մատուցվեցին և
ուտելիքները, սակայն իր կատարած ոճրի պատճառով նա մտախռով էր և շատ քիչ էր
ուտում։ Խոհարարն ուղարկեց նաև հիշյալ խորտիկը, որը մեսսեր Գվիլելմոն
հրամայեց դնել իր կնոջ առաջ՝ ձևացնելով, թե այդ երեկո ուտելու ախորժակ
չունի, և հետն էլ շատ գովեց խորտիկը։ Կինը, որ լավ ախորժակ ուներ, սկսեց
ուտել, և խորտիկը նրան շատ համեղ թվաց, ուստի բոլորը կերավ։ Երբ ասպետը
տեսավ, որ կինը ամբողջը կերավ, դարձավ ու ասաց. «Մադո՛ննա, դուր եկա՞վ ձեզ
այդ ճաշը»։ Կինը պատասխանեց. «Տե՛ր իմ, պիտի խոստովանեմ, որ ինձ շատ դուր
եկավ»։— «Երդվում եմ աստծո անունով,— ասաց ասպետը,— որ հավատում եմ
ձեզ և չեմ էլ զարմանում, որ մեռած վիճակում ձեզ դուր եկավ այն, ինչ կենդանի
ժամանակ դուր էր գալիս ամենայն բանից առավել»։ Այդ լսելով, կինը փոքր-ինչ
մտածմունքի մեջ ընկավ ու ասաց. «Ինչպ՞ս թե, և ի՞նչ է սա, որ առաջարկեցիք
ուտել»։ Ասպետը պատասխանեց. «Ձեր կերածը, խոստովանք լինի, ոչ այլ ինչ էր,
եթե ոչ մեսսեր Գվիլելմո Գվարդաստանիոյի սիրտը, որին դուք, որպես անպարկեշտ
կին, այնպես սիրում էիք. և հավատացած եղեք, որ դա իսկ և իսկ ա՛յն սիրտն է,
քանզի վերադառնալուցս քիչ առաջ հենց այս ձեռքերով եմ պոկել ու հանել նրա
կրծքից»։

Էլ ի՞նչ հարկ պատմելու, թե ինչպիռի վիշտ զգաց տիկինը՝ այդպիսի բան լսելով
այն մարդու մասին, որին սիրում էր իր կյանքից ավելի։ Եվ պահ մի անց նա
ասաց. «Դուք այնպիսի բան եք արել, որ վայել է անազնիվ և նենգամիտ ասպետի։
Եթե ես, առանց նրա ստիպման, նրան դարձրել էի իմ սրտի ընտրյալը և դրանով
վիրավորել ձեզ, ապա դրա համար պետք է պատժվեի ե՛ս, այլ ոչ թե նա։ Բայց
աստված թույլ չի տա, որ ես ճաշակեմ այլ մի կերակուր, առատորեն ճաշակած
լինելով մի այնպիսի ազնիվ բան, ինչպիսին էր մեսսեր Գվիլելմո Գվարդաստանիոյի
պես քաջ ու առաքինի ասպետի սիրտը»։ Եվ ոտքի կանգնելով, նա, առանց փոքր֊ինչ
վարանելու, մեջքնիվայր դուրս նետվեց հետևում գտնվող լուսամուտից։
Լուսամուտը գետնից շատ բարձր էր, և նա ընկնելով՝ ոչ միայն մեռավ, այլև
համարյա ամբողջովին ջախջախվեց։ Այդ տեսնելով, մեսսեր Գվիլելմոն բոլորովին
քար կտրեց և նոր միայն հասկացավ, որ վատ բան է արել։ Վախենալով ժողովրդի և
Պրովանսի կոմսի զայրույթից, նա թամբել տվեց ձիերն ու գլուխն առավ-փախավ։
Հաջորդ օրն առավոտյան երկրով մեկ հայտնի դարձավ այդ եղեռնը։ Այդ պատճառով
էլ Գվիլելմո Գվարդաստանիոյի դղյակի մարդիկ և տիկնոջ դղյակի բնակիչները մեծ
վշտով ու ողբով առան նրանց մարմինները, տիկնոջ դղյակի եկեղեցու մեջ
երկուսին էլ ամփոփեցին մի դամբանում, վրան փորագրեցին մի քանի բանատող,
որոնք ցույց էին տալիս, թե այնտեղ ովքե՛ր են թաղված և ի՛նչն է եղել նրանց
մահվան պատճառը։


## Նովել տասներորդ

_Մի բժշկի կին իր սիրեկանին, որ քնաբեր հեղուկից թմրել էր, մեռած համարելով՝
դնում է մի արկղի մեջ, որը վերցնում ու տանում են երկու վաշխառուներ։
Սիրեկանը ուշքի գալուց հետո բռնվում է իբրև գող։ Տիկնոջ աղախինը դատավորին
պատմում է, որ ինքն է նրան դրել վաշխառուների գողացած արկղի մեջ։ Դրա
հետևանքով սիրեկանն ազատվում է կախաղանից, իսկ վաշխառուներն արկղը
գողանալու համար դատապարտվում են դրամական տույժի։_

Երբ թագավորը ավարտեց իր պատմությունը, վերջին պատմողի պարտականությունը
մնում էր Դիոնեոյին, որն այդ իմանալով և թագավորի հրամանին հնազանդվելով,
սկսեց այս կերպ.— Տարաբախտ սիրո ձախորդությունները, որոնց մասին մեզ
պատմում էին, տխրությամբ համակեցին ոչ միայն ձեր՝ կանանց, այլև իմ աչքերն
ու սիրտը. ահա թե ինչու ես շատ էի ցանկանում, որ դրան բավարավեին։ Այժմ,
փա՜ռք աստծո, այդ պատմություններն ավարտվեցին (եթե միայն ես չցանկանամ այդ
վատ ապրանքին ավելացնել նույնքան վատ ապրանք, մի բան, որից թող փրկե ինձ
աստված) և, այլևս կանգ չառնելով այդչափ վշտալի նյութի վրա, ես կպատմեմ որևէ
առավել ուրախ և լավ բան, և միգուցե դա դառնա բարի կարապետն այն
պատմությունների, որ մեզ պատմելու են վաղը։

Եվ այսպես, հարկ է գիտենաք, ո՜վ դեղանի կույսեր, որ ոչ շատ հեռու անցյալում
Սալերնոյում ապրում էր մի մեծահռչակ վիրաբույժ, անունը Մացցեո դելլա
Մոնտանիա։ Արդեն հասած լինելով խորին ծերության, նա կնության առավ այդ
քաղաքում ապրող գեղեցիկ ու ազնվատոհմիկ մի աղջկա, որին պահում էր շքեղ ու
պերճ զգեստների, այլ թանկարժեք բաների և այն ամենի մեջ, որ կարող է դուր
գալ կնոջը, և այդ տեսակետից նրա կինը քաղաքում մրցակից չուներ, թեև ճիշտ է
և այն, որ կինը ժամանակի մեծ մասն անց էր կացնում սրթսրթալով, որովհետև մեր
բժիշկը անկողնու մեջ նրան վատ էր ծածկում։ Եվ ինչպես մեսսեր Ռիչյարդո դա
Կինզիկան, որի մասին պատմել ենք, իր կնոջն ուսուցանում էր տոն օրերը,
այնպես էլ սա կնոջը քարոզում էր, թե կնոջ հետ պառկելուց հետո անհրաժեշտ է,
որ ամուսինը կազդուրվի չգիտեմ քանի օր, և նման այլ տխմարություններ,
որոնցից տիկինը սոսկալի դժգոհում էր և, որպես խելոք ու սրտոտ կին, որոշեց,
տանն ունեցածը պահել սև օրվա համար, դուրս գալ փողոց և ուրիշների տվածով
կերակրվել։

Շատ ու շատ ջահել մարդկանց նայեց ու տեսավ տիկինը, մինչև որ վերջապես մեկը
իրեն դուր եկավ, և նրան նվիրեց իր ուշքն ու միտքը, նրա մեջ տեսնելով իր
հույսն ու բախտավորությունը։ Երիտասարդն այդ նկատեց, և, քանի որ տիկնոջը
շատ էր հավանել, ինքն էլ ամբողջ սրտով նրան սիրեց։ Այդ իերոլացի երիտասարդի
անունն էր Ռուջիերի, ազնվազարմ ծնողների զավակ էր նա, բայց այնքան գեշ
կյանք էր վարում և այնպիսի ապական վարք ու բարք ուներ, որ այլևս մի ազգական
կամ բարեկամ չէր մնացել, որ բարեհաճ լիներ նրա նկատմամբ կամ ցանկանար նրա
երեսը տեսնել, և ողջ Սալերնոյում խոսում էին նրա ավազակությունների և այլ
ստոր արարքների մասին, որոնցով տիկինը քիչ էր մտահոգված, քանի որ
երիտասարդը նրան ուրիշ բանի համար էր դուր եկել, և նա իր աղախնի միջոցով
կարողացավ այնպես անել, որ նրանք տեսնվեցին։ Միառժամանակ իրենց հաճույքը
վայելելուց հետո, նա սկսեց Ռուջիերիին կշտամբել նրա անցյալ կյանքի համար և
ապա խնդրել, որ նա իր սիրույն ձեռք քաշի այդ գործերից, և որպեսզի
երիտասարդին հնարավորություն տար այդ անելու, սկսեց օգնել փողով, տալով
մե՛րթ այս, մե՛րթ այն գումարը։

Մինչդեռ նրանք այդպես զգուշաբար շարունակում էին իրենց գործը, եղավ որ
բժշկի ձեռքը մի հիվանդ ընկավ, որի ոտքը վնասված էր. քննելուց հետո մաեստրոն
հիվանդի ազգականներին ասաց, որ եթե նրա ոտքից չհանվի մի ինչ֊որ փտած ոսկոր,
ապա ինքը ստիպված պիտի լինի ամբողջ ոտքը կտրել, կա՛մ հիվանդը պիտի մեռնի.
ոսկորը հանելուց հետո նա կարող է առողջանալ, սակայն ինքը բուժմանը
ձեռնամուխ կլինի միայն այն պայմանով, որ նրանք այս գլխից հիվանդին մահվան
դատապարտված համարեն։ Հարազատները հոժար եղան այդ պայմանին և հիվանդին,
որպես այդպիսին, հանձնեցին նրան։ Բժիշկը, մտադրված լինելով վիրահատումը
կատարել երեկոյան, գիտենալով, որ առանց քնաբեր դեղ ընդունելու հիվանդը չի
կարող ցավին գիմանալ և թույլ չի տա վիրահատել, առավոտյան պատրաստել տվեց
իրեն հայտնի բաղադրությամբ, մի հեղուկ, որը խմելուց հետո հիվանդը պիտի քներ
այնքան ժամանակ, որ բժշկի հաշվով անհրաժեշտ էր վիրահատման համար։ Եվ
հեղուկը բերել տալով տուն, դրեց իր սենյակի լուսամուտի գոգը, ոչ ոքի
չասելով, թե դա ինչ է։

Երբ օրն սկսեց երեկոյանալ և երբ բժիշկն էլ պիտի գնար հիշյալ հիվանդի մոտ,
հանկարծ Ամալֆիում բնակվող նրա նշանավոր բարեկամների կողմից բամբեր եկավ,
թե նա, ինչ գնով էլ լինի, պետք է իսկույն ևեթ վեր կենա ու գնա իրենց
քաղաքը, որովհետև այնտեղ մեծ տուրուդմփոց է եղել, որի ժամանակ շատ մարդիկ
են վիրավորվել։ Բժիշկը ոտքի բուժումը հետաձգեց մյուս առավոտին, նավակ նստեց
ու գնաց Ամալֆի։ Նրա կինը, իմանալով, որ նա գիշերը տուն չի գալու, ըստ իր
սովորության, Ռուջիերիին թաքուն կանչել տվեց, մտցրեց իր սենյակը և դուռը
վրան փակեց, մինչև որ տնեցիները գնային քնելու։ Այն ժամանակ, երբ
Ռուջիերին, դամային սպասելով, գտնվում էր սենյակում և երբ սոսկալի ծարավ
զգաց — չգիտեմ այդ օրվա հոգնածությունիցց, թե այն պատճառով, որ աղի բան
էր կերել, կամ գուցե սովորույթի բերումով,— նկատեց լուսամուտի գոգին
դրված սափորը, որը լի էր հիվանդի համար բժշկի պատրաստած հեղուկով, և
կարծելով, թե խմելու ջուր է, խմեց մինչև վերջին կաթիլը և շատ չանցած քնելու
խիստ ցանկություն զգաց ու քնեց։

Տիկինը որքան կարող էր շուտ եկավ սենյակը և, Ռոլջիերիին քնած տեսնելով,
սկսեց բոթբոթել, ականջին փսփսալով, թե վեր կաց, բայց իզո՜ւր, նա պատասխան
չէր տալիս և բոլորովին չէր շարժվում։ Այդ պատճառով էլ տիկինը, փոքր֊ինչ
զայրացած, նրան թափով հրեց՝ ասելով. «Դե՛հ, վե՛ր կաց, քնկո՛տ։ Եթե քնել էիր
ուզում, պետք է տուն գնայիր, ոչ թե գայիր այստեղ»։ Այդ ուժգին ցնցումից
Ռուջիերին գլորվեց այն սնդուկի վրայից, որի վրա պառկած էր, ցույց չտալով
կենդանության ոչ մի նշան։ Տիկինը, այդ բանից փոքր֊ինչ վախեցած, փորձեց նրան
վեր հանել և սկսեց ավելի ուժգին ցնցել բռնելով քթից ու մորուքը ձիգ տալով,
բայց նրա ջանքերն ապարդյուն եղան. Ռուջիերին իր էշը ամուր ցցի էր կապել։
Տիկինը վախեցավ, թե չլինի՞ նա մեռել է. այնուամենայնիվ վերստին սկսեց
կսմթել նրան, մարմինը այրել մոմի բոցով, բայց բան դուրս չեկավ; Այդ
պատճառով էլ տիկինը, բժշկությունից անտեղյակ չինելով, թեև ամուսինը բժիշկ
էր, հաստատ համոզվեց, որ նա իսկապես մեռած է։ Թե դա ինչպիսի վիշտ պատճառեց
տիկնոջը, որը նրան սիրում էր ամեն բանից ավելի, ավելորդ է ասել։
Չհամարձակվելով սուգ ու շիվան անել, նա սկսեց կամացուկ լաց լինել նրա վրա,
գանգատվելով իր սև բախտից, սակայն պահ մի անց, վախենալով, որ չլինի թե այդ
կորստին հետևի խայտառակությունը, խորհեց ու տեսավ, որ անհրաժեշտ է անհապաղ
հնար գտնել նրան, այսինքնհ մեռյալին, տնից հեռացնելու համար։ Չիմանալով ինչ
անել, նա կամացուկ կանչեց աղախնին և, իրեն պատահած դժբախտությունը
պատմելով, խորհուրդ հարցրեց։ Աղախինը, խիստ զարմացած, իր հերթին ցնցելով ու
կսմթելով Ռուջիերիին և անզգայացած գտնելով, ասաց նույնը, ինչ որ տիրուհին,
այսինքն՝ որ երևի մեռել է, և խորհուրդ տվեց դիակը տնից հանել ու գլխառադ
անել։ Այդ լսելով, դաման ասաց. «Իսկ որտե՞ղ պիտի տանենք ու դնենք, որ վաղը,
երբ մարդիկ տեսնեն, չսկսեն կասկածել, թե այստեղից է դուրս բերվել»։ Աղախինը
պատասխանեց. «Մադոննա, ես այս երեկո մեր հարևան հյուսնի խանութի առաջ մի ոչ
այնքան մեծ արկղ տեսա, և, եթե հյուսնը դեռ ներս չի տարել, դա շատ հարմար
կլինի մեր գործի համար, որովհետև մենք կարող ենք սրան դնել մեջը, դաշույնով
երկու-երեք հարված հասցնել և այդպես էլ թողնել։ Չեմ հասկանում, թե նրան
այնտեղ գտնողն ինչո՞ւ պիտի մտածի, որ ավելի շուտ այստեղից է հանվել, քան մի
այլ տեղից. ընդհակառակը, նրանք կմտածեն, որ նա, անասակի մեկը լինելով,
գնալիս է եղել որևէ չար գործ անելու և սպանվել է իր թշնամիներից որևէ մեկի
ձեռքով և թաքցվել այդ սնդուկի մեջ»։ Աղախնի խորհուրդը դուր եկավ տիկնոջր,
բացի այն հարվածներից, որ նա առաջարկում էր հասցնել Ռուջիերիին, և նա ասաց,
որ ոչ մի դեպքում չի համարձակվի այդպիսի բան անել, և աղախնին ուղարկեց
տեսնելու, թե արդյոք նրա նկատած սնդուկն այնտե՞ղ է։ Վերադառնալով, աղախինն
ասաց, թե դեռ այնտեղ է։ Եվ ահա աղախինը, որ ջահել ու չաղլիկ կին էր, տիկնոջ
օգնությամբ շալակեց Ռուջիերիին, տիկինն էլ առաջ ընկավ, որ տեսնի, թե հո
մարդ չի դալիս։ Հասնելով սնդուկին, նրանք դիակը դրին մեջը և կափարիչը
ծածկելով՝ թողին ու ետ եկան։

Հենց այդ օրերին հարևան տներից մեկում բնակություն էին հաստատել երկու
երիտասարդ վաշխառուներ, որոնք սիրում էին շատ շահել և քիչ ծախսել։ Քանի որ
նրանք պետք է տուն-տեղ գնեին, իսկ օրամուտին նկատել էին այդ սնդուկը, ապա
որոշել էին դա միասին վերցնել ու տանել իրենց տունը, եթե գիշերը իր տեղում
մնար։ Երբ կեսգիշեր եղավ, նրանք դուրս եկան տնից և, սնդուկը գտնելով ու
մոտիկից լավ չտնտղելով, շտապով վերցրին ու տարան տուն, թեպետ և դա նրանց
փոքր֊ինչ ծանր թվաց, և դրեցին իրենց կանանց ննջարանին կից սենյակում,
չուզենալով անմիջապես տեղավորել։ Սնդուկը վար դնելով, նրանք գնացին քնելու։

Ռուջիերին, որ երկար ժամանակ քնել էր և արդեն կարողացել էր հեղուկը մարսել
և նրա ազդեցությունը հաղթահարել, արթնացավ առավոտյան ժամերգության պահին,
ու թեև քունն անցել էր և զգայարանները վերստին սկսել էին գործել, նրա
ուղեղը չէր ազատվել թմբիրից, որի պատճառով նա ոչ միայն այդ գիշերը, այլև մի
քանի օր շարունակ շշմած վիճակի մեջ էր։ Բացելով աչքերը և ոչինչ չտեսնելով,
նա ձեռքերը այս ու այն կողմ պարզեց և, հասկանալով, որ ինքր սնդուկի մեջ է,
սկսեց գուշակություններ անել՝ ինքն իրեն ասելով. «Այս ի՞նչ բան է, որտե՞ղ
եմ գտնվում, քնա՞ծ եմ, թե արթուն։ Ախա՛ր ես հիշում եմ, որ այս երեկո եկա
դամայիս սենյակը, իսկ հիմա կարծես թե սնդուկի մեջ եմ։ Այս ի՞նչ բան է,
չլինի թե բժիշկը վերադարձել է, կամ հո ուրիշ բան չի՞ պատահել, որ դամաս ինձ
թաքցրել է քնած վիճակում։ Համոզված եմ, որ հենց այդպես էլ եղել է»։ Ուստի
նա սսկվեց և սկսեց ականջ դնել, թե արդյոք որևէ բան չի լսի։ Երկար Ժամանակ
այդպես մնալով, նեղվելով սնդուկի մեջ, որն ավելի շուտ նեղ էր, քան
ընդարձակ, և ցավ զգալով այն կողքին, որի վրա պառկած էր, նա ցանկացավ շուռ
գալ մյուս կողքի վրա և այդ բանն արեց այնքան հաջողակ, որ մեջքը դիպցնելով
անհարթ տեղում դրված սնդուկի պատերից մեկին՝ նրան ստիպեց երերալ և ապա վայր
ընկնել։ Սնդուկն ընկնելով այնպես թրխկաց, որ հարևան սենյակում կանայք քնից
վեր թռչելով՝ քիչ մնաց լեղապատառ լինեին, Բայց վախից ձայն չհանեցին։
Սնդուկի ընկնելը Ռուջիերիին սարսափեցրեց, բայց զգալով, որ ընկած սնդուկը
բացվել է, նա գերադասեց նրա միջից դուրս գալ, քան այնտեղ մնալ։ Եվ քանի որ
չգիտեր, թե որտեղ է գտնվում, տարակուսած ու շփոթված, սկսեց խարխափելով
շրջել տան մեջ, ջանալով գտնել սանդուղքը կամ որևէ դուռ, որով հնարավոր
լիներ դուրս գալ։ Լսելով, որ ինչ֊որ մեկը խարխափելով քայլում է տան մեջ,
արթնացած կանայք սկսեցին ճչալ. «Այդ ո՞վ է»։ Ռուջիերին, որին նրանց ձայները
ծանոթ չէին, պատասխան չտվեց, ուստի կանայք սկսեցին հարայ տալ ու կանչել
երկու երիտասարդներին, որոնք գիշերը երկար նստած լինելու պատճառով խորը
քուն էին մտել և ոչինչ չէին լսում։ Այնժամ, ավելի վախենալով, կանայք վեր
կացան և դեպի լուսամուտները նետվելով՝ սկսեցին ճչալ. «Գողե՜ր, գողե՜ր»։ Այդ
պատճառով էլ դրացիներից շատերը տարբեր ճանապարհներով, ո՛րը կտուրի վրայով,
ո՛րն այս, ո՛րն այն կողմից, շտապեցին մտնել նրանց տունը։ Այդ աղմուկից
արթնացան և երիտասարդ վաշխառուները և բռնեցին Ռուջիերիին, որը իրեն
տեսնելով այդտեղ, զարմանքից գլուխը կորցրած, չգիտեր ինչպե՛ս կամ թե ո՛ւր
փախչել։ Նրան հանձնեցին քաղաքապետի պահազորի ձեռքը, որը հապշտապ եկել֊հասել
էր աղմուկի վրա։ Երբ նրան տարան քաղաքապետի մոտ, իսկույն կտտանքի
ենթարկեցին որպես մի մարդու, որին բոլորը համարում էին քաղաքի ամենաստոր
անձնավորությունը, և նա ընդունեց, որ վաշխառուների տունը մտել էր
գողություն անելու նպատակով, ուստի քաղաքապետը որոշեց նրան անմիջապես
կախելու վճիռ կայացնել։

Առավոտյան Սալերնոյով մեկ լուր տարածվեg, թե Ռուջիերին բռնվել է
վաշխառուների տանը գողություն անելիս։ Երբ տիկինն ու նրա աղախինը այդ
լսեցին, այնպիսի չտեսնված զարմանք պատեց նրանց, որ քիչ էր մնում հավատային,
թե գիշերվա արածն իրենք չեն արել, այլ երազի մեջ են տեսել։ Բացի դրանից,
տիկինն այնպես վշտացավ Ռուջիերիի վտանգավոր վիճակի համար, որ քիչ էր մնում
խելքը թռցներ։

Ժամը երկուս և կեսից շատ չանցած բժիշկը Ամալֆիից վերադարձավ և խնդրեց
հեղուկը բերել, քանզի ցանկանում էր ձեռնամուխ լինել հիվանդի բուժմանը։
Սափորը դատարկ գտնելով, նա սկսեց գոռգոռալ, թե իր տան մեջ ոչ մի կարգ ու
կանոն չկա։ Նրա կինը, որի դարդն ուրիշ էր, ջղայնացած պատասխանեց. «Հապա
ի՛նչ կասեիք, մաեստրո, եթե ավելի լուրջ բան պատահած լիներ, քանի որ այդպիսի
աղմուկ եք բարձրացնում մի սափոր ջրի համար։ Էլ աշխարհում ջուր չկա՞, ինչ
է»։ Մաեստրոն պատասխանեց. «Կինս, դու կարծում ես, թե գա մաքուր ջուր է
եղել, բայց այդպես չէ. դա այնպիսի ջուր էր, որ պատրաստված էր քուն բերելու
համարն։ Եվ նա կնոջը պատմեց, թե ինչի՛ համար էր պատրաստել այդ ջուրը։ Այդ
լսելուն պես տիկինն անմիջապես գլխի ընկավ, որ հենց այդ ջուրն էր խմել
Ռուջիերին և այդ պպտճառով էլ իրենց մեռած թվացել, ու ասաց. «Մենք այդ
չգիտեինք մաեստրո, ուստի ձեզ համար նորը պատրաստեցեք»։ Տեսնելով, որ ճար
չկա, մաեստրոն նորից պատրաստել տվեց հեղուկը։

Դրանից քիչ անց՝ աղախինը, որ տիրուհու հրամանով գնացել էր իմանալու, թե ինչ
են խոսում Ռուջիերիի մասին, վերադարձավ ու ասաց. «Ռուջիերիի մասին բոլորը
վատ են խոսում, և որքան ես կարողացա լսել, չկա մի ազգական ու բարեկամ, որ
գնա կամ ցանկանա գնալ նրան օգնելու, և բոլորը հաստատ համոզված են, որ
քրեական գործոց դատավորը վաղը նրան կախել կտա։ Բացի դրանից, ձեզ պիտի
հայտնեմ մի նորություն ևս, որը լսելով՝ հասկացա, թե նա ինչպես է ընկել
վաշխառուների տունը։ Եվ ահա լսեցեք, թե ինչպես. դուք լավ եք ճանաչում այն
հյուսնին, որի խանութի առաջ դրված սնդուկի մեջ մենք տեղավորեցինք
Ռուջիերիին, հյուսնը հենց նոր թունդ վիճում էր այն մարդու հետ, որին, ըստ
երևույթին, պատկանում է սնդուկը, որովհետև այդ մարդն իր որնդուկի գինն էր
պահանջում. իսկ վարպետը պատասխանեց, թե ինքը սնդուկը չի ծախել, այլ գիշերը
իրենից գողացել են։ Այն մարդը նրան ասում էր.— «Ճիշտ չէ, դու սնդուկը
ծախել ես այն ջահել վաշխառուներին, նրանք իրենք այդ բանն ինձ ասացին այս
գիշեր, երբ Ռուջիերիին բռնելու ժամանակ սնդուկը նրանց տանը տեսա»։ Հյուսնը
պատասխանեց.— «Նրանք ստում են, քանի որ երբեք սնդուկը չեմ ծախել նրանց, և
երևում է, որ հենց նրանք են գիշերը ինձնից գողացել։ Գնանք նրանց մոտ»։ Եվ
նրանք, խոսքը մեկ անելով, գնացին վաշխառուների տունը, իսկ ես թողի եկա
այստեղ։ Ինչպես ինքներդ էլ տեսնում եք, տիկի՛ն, հենց այդ կերպ է Ռուջիերին
տարվել այնտեղ, ուր հայտնաբերվել է. բայց թե ինչպե՛ս է կենդանացել չեմ
կարողանում հասկանալ»։

Շատ լավ հասկանալով, թե բանը ինչպես է եղել, տիկինն այնժամ աղախնին պատմեց
ինչ որ լսել էր մաեստրոյից, և խնդրեց օգնել Ռուջիերիին փրկելու, ասելով թե,
եթե ցանկանա, կարող է Ռուջիերիին փրկել և միաժամանակ պաշտպանել իր տիրուհու
պատիվը։ Աղախինն ասաց. «Մադո՛ննա, սովորեցրեք ինձ անելիքս, և ես սիրով
կանեմ ամեն ինչ»։ Տիկինը, որ ծայր աստիճան անհանգիստ էր, արագ խորհեց ու
որոշեց, թե ինչ պիտի անել, և նրան հայտնեց իր մտադրությունը։ Աղախինը նախ և
առաջ գնաց բժշկի մոտ և լալով նրան ասաց. «Մեսսե՛րե, ես պարտավոր եմ ձեզնից
ներողություն խնդրել ձեր դեմ գործած հանցանքիս համար»։ Մաեստրոն ասաց. «Իսկ
ի՞նչ հանցանքի»։ Աղախինը, չդադարելով լալ, ասաց. «Մեսսե՛րե, ձեզ լավ հայտնի
է, թե ինչպիսի երիտասարդ է իերոլցի Ռուջիերին. ես նրան դուր էի եկել և,
մասամբ վախից, մասամբ էլ սիրուց դրդված, այս տարի ստիպված եղա դառնալ նրա
սիրուհին։ Տեղեկանալով, որ երեկ երեկոյան դուք տանը չեք լինելու, նա այնքան
շատ խնդրեց, որ ես նրան բերի գիշերելու ձեր տանը՝ իմ սենյակում. քանի որ նա
ծարավ էր, իսկ ես չգիտեի, թե որտեղից շտապով ջուր կամ գինի ճարեմ, և քանի
որ չէի ցանկանում, որ ինձ տեսներ ձեր կինը, որն այդ ժամանակ գտնվում էր
դահլիճում, հանկարծ հիշեցի, որ ձեր սենյակում տեսել եմ ջրով լի մի սափոր և
վազեցի բերելու, տվի նրան խմելու, իսկ սափորը դրի այնտեղ, որտեղից վերցրել
էի, մի բան, որի պատճառով, հիշում եմ, դուք տանը մեծ աղմուկ բարձրացրիք։
Անկեղծորեն խոստովանում եմ, որ վատ բան եմ արել, բայց կա՞ արդյոք մի մարդ,
որ կյանքում որևէ վատ բան արած չլինի։ Շատ եմ ցավում արածիս համար, բայց
բանն այն է, որ արածիս և դրանից հետո տեղի ունեցածի հետևանքով Ռուջիերիին
մահ է սպառնում, ուստի պաղատագին խնդրում եմ ներել ինձ և թույլ տալ գնալ ու
նրան օգնել որքան ուժս կպատի»։ Լսելով նրան, բժիշկը, թեպետև բարկացած էր,
կատակելով ասաց. «Դու արածիդ համար ինքդ ես քեզ պատժել, որովհետև այս գիշեր
այն տղան, որին սպասել ես և որը պիտի քեզ մի լավ տարուբերեր, առանց այդ
անելու քնի տիկ է դարձել, ուստի գնա և աշխատիր փրկել սիրեկանիդ, բայց,
տե՛ս, այսուհետև նրան տուն չբերես, ապա թե ոչ քեզ հետ հաշիվ կտեսնեմ և՛
այդ, և՛ այս դեպքի համար»։ Տեսնելով որ առաջին քայլը հաջողվեց, աղախինը,
որքան կարող էր արագ գնաց բանտը, ուր գտնվում էր Ռուջիերին, և բանտապահին
խնդրեց՝ թույլ տալ նրա հետ խոսել։ Ռուջիերիին սովորեցնելով, թե նա ինչ պետք
է պատասխանի քրեական գործոց դատավորին, եթե ցանկանում է փրկվել, աղախինը
հաջողեց ներկայանալ դատավորիս։ Վերջինս, նախքան նրան լսելը, տեսնելով, որ
նա ջահել է ու չաղլիկ, ցանկացավ չանգալել քրիստոնեուհու մարմինը, մի
ցանկություն, որին աղջիկը, հանուն գործի հաջողության, բնավ չընդդիմացավ։
Այդ բանն անելուց հետո տեղից վեր կենալով, աղջիկն ասաց. «Մեսսե՛րե, ձեզ մոտ
իերոլցի Ռուջիերիին կալանել են իբրև ավազակի, բայց դա անարդար բան է»։ Եվ
նա սկզբից մինչև վերջը պատմեց ամբողջ պատմությունը, թե ինչպես ինքը, նրա
սիրուհին, նրան տարել է բժշկի տունը, ինչպես նրան միամտաբար խմելու է ավել
քնաբեր հեղուկը, թե ինչպես նրան մեռած համարելուվ՝ դրել է սնդուկի մեջ. ապա
պատմեց, թե ինչպես լսել է հյուսնի և սնդուկի տիրոջ վեճը, այդ կերպ
դատավորին հասկացնելով, թե Ռուջիերին ինչպես էր ընկել վաշխառուների տունը։

Քրեական գործոց դատավորը տեսնելով, որ նրա պատմածի ճշտությունը դժվար չէ
ստուգել, նախ և առաջ բժշկին հարցրեց, թե արդյոք ճի՞շտ է հեղուկի մասին
ասվածը, և տեսավ, որ այդպես էլ եղել է։ Այնուհետև բերել տալով հյուսնին,
սնդուկի տիրոջն ու վաշխառուներին, երկար հարցուփորձից հետո պարզեց, որ
վաշխառուները գիշերը գողացել էին սնդուկը և տեղավորել իրենց տանը։ Ի վերջո
նա կանչել տվեց Ռուջիերիին և հարցրեց, թե նա երեկ որտե՛ղ էր անցրել գիշերը.
սա պատասխանեց, թե չի իմանում որտեղ է անցրել, միայն թե լավ է հիշում, որ
գնացել էր գիշերը մաեստրո Մացցեոյի աղախնի հետ անցկացնելու, բժշկի
սենյակում ջուր է խմել, որովհետև խիստ ծարավ էր. թե դրանից հետո ինչ է
պատահել՝ չի հիշում, միայն թե ուշքի գալով իրեն տեսել է վաշխառուների տանը,
սնդուկի մեջ։ Նրան լսելուց հետո, քրեական գործոց դատավորին գործը շատ
ուշագրավ թվաց, և նա թե՛ աղախնին, թե՛ Ռուջիերիին, թե՛ հյուսնին և թե՛
վաշխառուներին մի քանի անգամ ծայրեիծայր պատմել տվեց այդ ամենը։ Ի վերջո,
Ռուջիերիին անմեղ ճանաչելով և սնդուկը գողացած վաշխառուներից բռնագանձելով
տասը ունցիա, Ռուջիերիին ազատ արձակեց։ Ավելորդ է ասել, թե նա ինչպես
ուրախացավ դրա համար, իսկ նրա դամայի ուրախությանը չափ ու սահման չկար։
Հետագայում դաման շատ անգամ ծիծաղեց և ուրախացավ Ռուջիերիի և իր թանկագին
աղախնի հետ, որր խորհուրդ էր ավել նրան դաշույնով հարվածել, և նրանք
շարունակեցին սիրո և վայելքի մեջ օրեցօր ավելի լավ ապրել։ Եվ ես
կցանկանայի, որ ինձ էլ նույնը վիճակվեր, միայն թե սնդուկի մեջ չընկնեի։

Եթե առաջին նովելները չքնաղ դամաների սիրտը տխրությամբ համակեցին, ապա
Դիոնեոյի պատմած այդ վերջին նովելը նրանց ստիպեց այնպես ծիծաղել,—
մանավանդ այն ժամանակ, երբ պատմում էր, թե քրեական գործոց դատավորն ինչպես
չանգալեց,— որ նրանք իրենց հատուցված համարեցին մյուս նովելների ներշնչած
խղճահարության զգացումի համար։ Բայց երբ թագավորը տեսավ, որ արեգակն արդեն
ոսկեգունել է և հասել է վախճանն իր իշխանության, շատ սիրալիր խոսքերով
դամաներից ներողություն խնդրեց, որ հրամայել էր պատմել այնքան տխուր նյութի
մասին, ինչպիսին է սիրահարների դժբախտությունների պատմությունը։
Ներողություն խնդրելուց հետո նա ոտքի ելավ, իր գլխից առավ դափնեհյուս պսակը
և, երբ դամաները սրտատրոփ սպասում էին, թե ո՛ւմ գլխին է դնելու, սիրալիր
կերպով պսակեց Ֆիամետտայի խարտիշագեղ գլուխը՝ ասելով. «Ես քո՛ գլուխն եմ
զարդարում այս պսակով, քանզի վաղը դու առավել լավ, քան որևէ մեկը,
կկարողանաս մեր ընկերուհիներին հատուցել ներկայիս վշտերի համար»։
Ֆիամետտայի գեղագանգուր, երկայն ու ոսկեգույն վարսերը թափվել էին նրա
սպիտակ ու քնքուշ ուսերին, կլորիկ դեմքը փայլում էր ճերմակ շուշանի և
կարմրավառ վարգի միախառն դույնով. աչքերն ասես թառլան բազեի աչքեր լինեին,
բերանը փոքրիկ էր, իսկ շուրթերը սուտականման։ Եվ նա ժպտալով այսպես
պատասխանեց. «Ֆիլոստրա՛տո, ես սիրով եմ ընդունում պսակն այդ, և որպեսզի դու
ավելի լավ հասկանաս, թե ինչ արիր այսօր, ես այժմ իսկ ցանկանում և բոլորին
հրամայում եմ՝ պատրաստվել վաղը պատմելու այն մասին, թե ինչպես զանազան
տխրալի և դժբախտ դիպվածներից հետո սիրահարները հասնում են երջանկության»։

Այդ առաջարկր բոլորին դուր եկավ։ Եվ երբ, նա արքունապետին կանչել տալով՝
նրա հետ կարգադրեց ամենայն անհրաժեշտը, ողջ հասարակությունը ոտքի ելավ, և
նա ուրախ տրամադրությամբ նրանց ազատ արձակեց մինչև ընթրիքի ժամը։ Եվ ահա
նրանցից ոմանք սկսեցին ճեմել այգում, որի գեղեցկությունր չէր կարող նրանց
շուտ ձանձրացնել, մյուսները գնացին դեպի ջրաղացը, որ գտնվում էր այգու
հետևում. ո՛րն այստեղ, ո՛րն այնտեղ գնալով՝ մինչև ընթրիքի ժամը անձնատուր
եղան զանազան զվարճալիքների, նայած թե ով ինչի՛ էր տրամադիր։ Երբ ընթրելու
ժամը հասավ, նրանք, սովորականի պես հավաքվելով գեղեցիկ շատրվանի մոտ,
նստեցին վայելելու հիանալի մատուցված ընթրիքը։ Ելնելով սեղանից, նրանք,
ինչպես միշտ, տրվեցին երգի ու պարի, և երբ Ֆիլոմենան սկսեց պարը, թագուհին
ասաց. «Ֆիլոստրա՛տո, ես չեմ ցանկանում շեղվել իմ նախորդների սահմանած
կարգից, և նրանց պես ես էլ ցանկանում եմ, որ իմ հրամանով մի կանցոն երգվի,
իսկ քանի որ համոզված եմ, որ քո կանցոններն էլ նման են քո նովելներին,
ցանկանում եմ, որ դու մեզ համար երգես քո ամենից շատ հավանած կանցոնը,
որպեսզի մյուս օրերն էլ այսօրվա պես չմռայլվեն քո դժբախտություններով»։
Ֆիլոստրատոն պատասխանեց, թե սիրով կերգի, և անմիջապես սկսեց երգել
հետևյալը.

Ցույց են տալիս ձեզ իմ արցունքները. Որքա՜ն պատշաճ է վիշտը այն սրտին,
Որտեղ ապրել է անհավատարիմ Կնոջ նկատմամբ զգացված սերը։ Սե՜ր, որ նախապես
դրիր իմ սրտում Նրա պատկերը, որից անջատված Ես հառաչում եմ անհույս ու
տրտում, Նա քեզնով այնպե՜ս ինձ անմեղ թվաց, Որ ես առ ոչինչ էի համարում
Ամեն մի տանջանք, որ պիտի տայիր Իմ բազմաչարչար ու անբախտ կյանքում։ Բայց
հոգիս ըզգաց, տեսավ վերջապես, Որ ի սկզբանե սխալված եմ ես։ Սխալս տեսա ես
այն ժամանակ, Երբ նա ինձ թողեց լքված ու մենակ, Նա, որին այնպե՜ս հավատում
էի։ Ավա՜ղ, այն պահին, երբ կարծում էի, Թե ես եմ նրա միակ սիրելին, Տեսա,
որ առանց հաշվի առնելու, Թե ի՛նչ կսկիծ է ինձ պատճառելու, Սրտում այլ սեր է
նա հյուրընկալել, Իսկ ինձ այնտեղից առմիշտ վտարել։ Երբ այդ վիճակը տեսավ իմ
հոգին, Սրտումս ծնվեց մի ողբ ցավագին, Որ իմ հայացքը մռայլով պատեց։ Նզո՜վք
այն ժամին, երբ նա հանդիպեց, Երբ տեսա նրա դեմքը սիրավառ՝ Զարդարված վսեմ
մի գեղեցկությամբ Եվ զարմանալի գերող ու պայծառ։ Ատելի են արդ մահացող
հոգուս Ամենայն լավ բան՝ թե՛ հավատ, թե՛ հույս։ Որ մե՜ծ է վիշտս և չի
նվազում՝ Դա գիտես, ո՜վ Սեր. մի՜թե շարունակ Ես քե՛զ չեմ դիմում և անվերջ
ասում.— Իմ վերքը այնքան խիստ է մորմոքում, Որ մահ եմ տենչում իբրև
ամոքում. Թող գա՛, ուրեմն, և միանգամից Լուծանի դժնի տանջանքի շղթան Եվ
հանի վշտի խայթոցը դաժան, Որպեսզի բնավ չտանջի նա ինձ։ Արդ, մահից բացի,
չկա ինձ համար Մի այլ ըսփոփանք կամ այլ ճանապարհ։ Դե՛հ, վերջ տուր, ուրեմն,
իմ տառապանքին, Ինձ մա՛հ տուր, ո՜վ տեր, որպեսզի սիրտս Հրաժեշտ տա իմ այս
ողբալի կյանքին. Չէ՞ որ նա այլևս չպիտի տեսնի Երջանկությունն իր, որ անցավ
անհետ\... Իսկ Նա թող ցնծա, ինչպես որ գաղտնի Ցնծում էր մի այլ սիրահարի
հետ։ Հո՜գ չէ, իմ բալլա՛դ, եթե քեզ ոչ ոք Անգիր չի անում, քանզի լավ գիտես՝
Ոչ ոք չի կարող քեզ երգել ինձ պես։ Սակայն քեզ վրա մի պարտք եմ դնում. Գտիր
Ամուրին և նրան ասա, Թե ի՜նչ տառապանք, ի՜նչ վշտեր տեսա Ես այս անցավոր,
ունայն աշխարհում։ Պատմիր, իմ բալլա՛դ, խնդրելով նրան՝ Տալ ինձ առավել
խաղաղ հանգրվան։ Ցույց են տալիս ձեզ իմ արցունքները\... և այլն։

Այդ կանցոնի խոսքերը շատ պարզ ցույց տվին, թե ինչ տրամադրության մեջ էր
Ֆիլոստրատոն, և դրա պատճառը, իսկ դա ավելի պարզ կցուցաներ կաքավող
դամաներից մեկի դեմքը, եթե վերահաս գիշերվա խավարը չթաքցներ նրա վրա
հայտնված շառագույնը։ Երբ Ֆիլոստրատոն ավարտեց կանցոնը, երգվեցին ուրիշ շատ
կանցոններ էլ, մինչև որ հասավ հանգստի ժամը, ինչու և, թագուհու հրամանով,
բոլորը ցրվեցին ու գնացին իրենց սենյակները։
