## Մուտք

_Ավարտված է Դեկամերոնի օրն երկրորդ և սկսվում է երրորդը, երբ Նեիֆիլայի
նախագահությամբ զրուցում են այն մարդկանց մասին, ովքեր իրենց
ձեռներեցությւսն շնորհիվ որևէ խիստ փափագելի բան են ձեռք բերել կամ նորից
տիրացել կորցրածին։_

Հեռու չէր արդեն արևածագը, և արշալույսն իր կարմիր գույնը ոսկու էր փոխել,
երբ թագուհին այդ կիրակի օրը, ելնելով քնից, ոտքի հանեց նաև իր
ընկերակիցներին. մինչ այդ արքունապետը բազմաթիվ հարկավոր իրեր էր ուղարկել
այն վայրը, ուր պիտի մեկնեին, ուղարկել էր նաև մարդիկ, որոնք այնտեղ պիտի
պատրաստեին ամենայն անհրաժեշտը։ Տեսնելով, որ թագուհին ճանապարհ է, ընկել,
նա հրամայեց բարձել ինչ որ մնացել էր, կարծես ճամբար էր տեղահան լինում, և
շարժվեց բեռների և դամաների ու տղամարդկանց ծառաների հետ։ Եվ ահա թագուհին,
իր դամաների և երեք երիտասարդների ընկերակցությամբ, ուղեկից ունենալով
երկու տասնյակից ավելի սոխակների և դայլայլող այլ թռչունների
բարեմաղթությունները, հուշիկ քայլերով առաջանալով ոչ շատ տատասկոտ,
արեգնաբաց ծաղկունքով պատած մի արահետով, իր չուն ուղղեց դեպի արևմուտք, և
իր ուղեկիցների հետ ուրախ զրուցելով, կատակախոսելով ու ծիծաղելով, դեռ
երկու հազար քայլ էլ չանցած, առավոտվա երեք և կեսից էլ վաղ, նրանց հասցրեց
մի փառահեղ ապարանք, որ բարձրանում էր հովտի վրա իշխող բլրի գաղաթին։

Մտնելով ապարանքն ու շրջագայելով, տեսնելով նրա ընդարձակ դահլիճները,
մաքուր հարդարված սենյակները, որ հարուստ էին բնակչին անհրաժեշտ ամենայն
բանով, նրանք շատ հավանեցին թե՛ ապարանքը, թե՛ նրա տիրոջ ճաշակը։ Եվ
այնուհետև, իջնելով ներքև և տեսնելով արձակ ու զվարթ գավիթը, ընտիր
գինիներով լի նկուղները և սառնորակ ջուրը, որ առատ բխում էր, սկսեցին ավելի
գովել ապարանքը։ Երբ ցանկացան հանգստանալ և նստեցին ամբողջ գավիթը կամարող
տաղավարի ներքո, որ պատած էր եղանակին պատշաճ ամեն տեսակի դալարագեղ
ոստերով ու ծաղիկներով, հայտնվեց շրջահայաց արքունապետը, որը նրանց
դիմավորեց և հյուրասիրեց ընտիր քաղցրավենիքով և հիանալի գինիով։ Դրանից
հետո, պատվիրելով բանալ դուռն այգու, որ գտնվում էր ապարանքի կողքին և
պարսպապատ էր բոլոր կողմերից, մտան ներս։ Ներս մտնելուն պես՝ այգին նրանց
զարմանքը շարժեց իր սքանչելի գեղեցկությամբ, և նրանք սկսեցին ուշադիր դիտել
մանրամասները։ Այգու չորս բոլորը և նրա կենտրոնում զանազան
ուղղություններով ձգվում էին լայն, սլաքների պես ուղղաձիգ ծառուղիներ,
որոնց վրա կամար էին կապել խաղողի վազերը՝ ցույց տալով, որ առատ բերք է
սպասվում։ Տարվա այդ պահին դրանք ծաղկած էին և մյուս բուրավետ բույսերի հետ
մեկտեղ այնպիսի բույր էին տարածել այգում, որ հյուրերին թվում էր, թե իրենք
գտնվում են այն բոլոր արբեցուցիչ բուրմունքների մեջ, որ երբևիցե հորինել է
Արևելքը։ Ծառուղիները եզերված էին ցանկապատերով՝ հյուսված սպիտակ ու կարմիր
վարդերից և հասմիկներից, այնպես որ ոչ միայն առավոտյան, այլև միջօրեին
կարելի էր ամենուր ճեմել բուրալի և հաճելի ստվերում՝ պատսպարվելով արեգակի
կիզիչ ճառագայթներից։ Երկար կլիներ պատմել, թե ինչպիսի՛ բույսեր կային
այնտեղ և ինչպե՛ս էին դասավորված, միայն թե կասեմ, որ հազիվ լիներ
հազվագյուտ մի բույս, որ, մեր կլիմային ընտել լինելու դեպքում, այնտեղ
չլիներ ամենայն առատությամբ։ Այգու կենտրոնում (որ ոչ պակաս, այլ թերևս
առավել ուշագրավ էր, քան այն ամենը, ինչ կար այնտեղ), կար մի մարգագետին՝
ծածկված նուրբ սեզով և այնքան կանաչ, որ համարյա մթավուն էր թվում,
երփներանգված հազարավոր բազմատեսակ ծաղիկներով, շրջապատված նարնջի ու
կիտրոնի դալար ու առողջ ծառերով, որոնք, ծանրաբեռնված հասուն կամ տհաս
պտուղներով ու ծաղիկներով, ոչ միայն հիանալի ստվեր էին փռում, այլև
բավականություն պատճառում և շոյում մարդուս հոտոտելիքը։ Այդ մարգագետնի
մեջտեղ կար ձյունաթույր մարմարից կերտված մի շատրվան՝ բանված սքանչելի
զարդաքանդակներով։ Նրա կենտրոնում քարեղեն սյունին բարձրանում էր մի արձան,
որը, չգիտեմ՝ բնակա՞ն, թե արհեստական մղումով, դեպի կապույտ երկինքն էր
նետում ջրի այնպիսի մի սյուն (որը հաճելի ճողփյունով նորից լցվում էր
թափանցիկ շատրվանը), որից ավելի քչով կարող էր մի ջրաղաց բանել։ Այդ ջրի մի
մասը, որ ավելորդ լինելով՝ դուրս էր թափվում լեցուն շատրվանի եզրերից,
աներևույթ մի անցքով դուրս գալով մարգագետնից և վերստին բխելով նրանից
հեռու՝ հոսում էր նրա շուրջը գեղեցիկ ու ճարտարաշեն առվակներով, իսկ հետո
նույնպիսի առվակներով տարածվում այգու բոլոր կողմերը և ի վերջո հավաքվում
սրա մի մասում, որտեղից և վճիտ հոսանքով իջնում էր հովիտը և, նախքան նրան
հասնելը, մեծ թափով, տիրոջն էլ մեծ օգուտ բերելով, պտտեցնում երկու
ջրաղացքար։ Այգու տեսարանը, նրա սքանչելի տեղն ու դիրքը, ծառ ու ծաղիկն ու
շատրվանը և սրանից բխող առվակները — այդ ամենն այնպես դուր եկավ բոլոր
դամաներին և երեք երիտասարդներին, որ նրանք սկսեցին պնդել, որ եթե երկրի
վրա դրախտ ստեղծելու հնար լիներ, ապա չգիտեն, թե ուրիշ ինչ տեսք կարելի էր
տալ նրան, եթե ոչ հենց այդ այգու տեսքը, և, բացի դրանից, չեն կարող
պատկերացնել անգամ, թե դրանից հետո ինչ գեղեցկություն կարելի կլիներ
ավելացնել։ Եվ կատարյալ բավականությամբ ճեմելով այգում, բազմատեսակ ծառերի
ոստերից գեղեցիկ պսակներ հյուսելով և հետն էլ լսելով դայլայլը երկու
տասնյակ թռչունների, որ ասես մրցում էին իրենց երգերով, նրանք տեսան
զմայլելի մի բան, որ մինչ այդ չէին նկատել։ Այգին լեցուն էր գեղեցիկ
կենդանիներով՝ թերևս հարյուր տեսակ. և նրանք սկսեցին մեկմեկու ցույց տալ
կենդանիները։ Մի տեղ ճագարներն էին ելնում բներից, մի այլ տեղ վազվզում էին
նապաստակները, մի տեղ պառկած էին վայրի այծերը, մի այլ տեղ արածում էին
մատղաշ եղնիկները։ Եվ, բացի դրանցից, բազմաթիվ ուրիշ անվնաս գազաններ, ասես
ընտանի, շրջում էին ազատ։ Եվ այդ ամենը շատ բան ավելացրեց նրանց վայելած
մյուս հաճույքներին։ Այգում բավականաչափ ճեմելուց, թե՛ այս և թե՛ այն
լիուլի դիտելուց հետո, նրանք պատվիրեցին սեղանը բացել գեղեցիկ շատրվանի
մոտ, և այստեղ, նախապես երգելով երկու եռյակ երգ և կաքավելով մի քանի
անգամ, թագուհու բարեհաճությամբ մոտեցան սեղանին։ Նրանց մատուցվեցին
հիանալի պատրաստված և համեղ խորտիկներ։ Այնուհետև ուրախ տրամադրությամբ
ելան սեղանից և վերստին տրվեցին երաժշտությանը, երգին ու պարին, մինչև որ
թագուհին, նկատի առնելով վերահաս շոգը՝ գտավ որ ցանկացողները կարող են գնալ
հանգստանալու։ Ոմանք գնացին, իսկ մյուսները, հրապուրված տեղի
գեղեցկությամբ, գնալ չկամեցան ու մնացին այդտեղ, և, քանի դեռ մյուսները
քնած էին, նրանցից ո՛րը վեպ էր կարդում, ո՛րը շախմատ կամ տամա խաղում։ Եվ
երբ անցավ իններորդ ժամը, բոլորը վեր կացան և, սառնորակ ջրով լվացվելով,
թագուհու ցանկությամբ դիմեցին դեպի շատրվանը և այնտեղ բազմելով ըստ
ընդունված կարգի՝ սկսեցին սպասել, թե երբ ծայր կառնեն այդ օրվա
պատմությունները ըստ թագուհու առաջարկած նյութի։ Եվ առաջինը, որի վրա
թագուհին դրեց պատմելու պարտականությունր, Ֆիլոստրատոն էր, որն և սկսեց
այսպես։


## Նովել առաջին

_Լամպորեկցի Մազետոն համր ձևանալով այգեպան է դառնում կուսանաց վանքում,
որտեղ բոլոր կույսերը մրցում են նրա հետ կենակցելու համար։_

Չքնաղագե՛ղ դամաներ, շատ կան այնպիսի անխելամիտ տղամարդիկ ու կանայք, որոնք
հաստատ համողված են, թե հենց որ աղջկա գլխին սպիտակ ապարոշ են գցում և սև
սքեմ հագցնում՝ նա այլևս կին չէ և չի զգում կանացի ցանկությունները, կարծես
թե կույս դառնալով՝ նա քար է դառնում։ Եվ երբ իրենց այդ համոզումին հակառակ
որևէ բան են լսում, այնպես են շփոթվում, որ կարծես մի մեծ ու հանցավոր մեղք
են գործել բնության դեմ, չխորհելով և նկատի չառնելով ո՛չ իրենք իրենց,
որոնց չի կարող բավարարել իրենց ուզածն անելու կատարյալ ազատությունը, ո՛չ
էլ պարապության և միայնության ուժգին մղումները։ Շատ են նաև այնպիսիները,
որ միանգամայն համոզված են, թե բահն ու թին, և՛ անդյուրամարս կերակուրը, և՛
տքնությունը, և՛ կարիքը հողագործներին զրկում են վավաշական
ցանկություններից՝ բթացնելով նրանց միտքն ու դյուրըմբռնությունը։ Թե որքան
են սխալվում բոլոր այդպես մտածողները՝ մտադիր եմ պարզաբանել նաև ես,—
համաձայն թագուհու հրամանի և չշեղվելով նրա տված խրատից՝ պատմելու մի
փոքրիկ նովել։

Մեր կողմերում կար և մինչև հիմա էլ գոյություն ունի կուսանաց մի վանք, շատ
հռչակված իր սրբությամբ (անունը չեմ տալիս, որպեսզի ոչնչով նսեմացրած
չլինեմ նրա համբավը), որտեղ ոչ այնքան վաղուց, երբ այնտեղ կային ընդամենը
ութ կույսեր՝ իրենց մայրապետի հետ միասին, բոլորն էլ ջահել, ապրում էր մի
լավ տղա, որը խնամում էր նրանց հիանալի պարտեզը։ Անբավական իր ստացած
աշխատավարձից, նա, վանքի տնտեսի հետ փակելով հաշիվները, վերադարձավ
Լամպորեկիո՝ իր ծննդավայրը։ Այստեղ ի թիվս այլոց, որ մտերմաբար դիմավորեցին
նրան, կար Մազետո անունով մի երիտասարդ գյուղացի, ուժեղ ու քաջառողջ և
գյուղացու համար բավական գեղեցիկ, որը հարցրեց նրան, թե նա որտեղ էր
գտնվում այդքան երկար ժամանակ։ Մեր լավ տղան, որին Նուտո էին անվանում,
պատմեց, թե այսպես ու այսպես։ Մազետոն հարցրեց, թե նա ինչ աշխատանք էր
կատարում վանքում։ Դրան Նուտոն պատասխանեց. «Խնամում էի նրանց հիանալի և
ընդարձակ պարտեզը, երբեմն փայտ էի բերում անտառից, ջուր կրում և կատարում
այդպիսի այլ պարտականություններ. բայց կույսերն ինձ այնքան քիչ աշխատավարձ
էին տալիս, որ հազիվ բավականացնում էր մաշիկ գնելուն։ Այն էլ ասեմ, որ
նրանք բոլորն էլ ջահել են, և կարծես սատանա է նստած մեջները. արածդ ոչ մի
գործին հավան չեն. պատահում էր, խոսք օրինակ, աշխատում էի այգում, մեկն
ասում էր՝ այս բանն այստե՛ղ դիր, մյուսը թե՝ այնտե՛ղ դիր, մի ուրիշն էլ
ձեռքիցս առնում էր բահն ու ասում՝ այս գործը լավ չի արված։ Այնպես էին
զզվեցնում, որ ես թողնում էի գործս ու հեռանում այգուց։ Ահա հենց այդ էր
պատճառը, որ այլևս չուզեցի այնտեղ մնալ և թողի եկա։ Դեռ գալուս ժամանակ էլ
նրանց տնտեսն ինձ խնդրում էր, որ եթե այդ գործին պիտանի մի մարդ ճարեմ՝
ուղարկեմ իր մոտ, ես էլ խոստացա, բայց աստված ամուր կռնակ տա նրան, ո՞ւմ
պիտի գտնեմ կամ ուղարկեմ նրա մոտ»։ Մինչ Մազետոն լսում էր Նուտոյի ասածը,
նրա սրտում այդ կույսերի մոտ ընկնելու այնպիսի փափագ առաջացավ, որ բերնի
ջուրը գնում էր՝ Նուտոյի խոսքերից կռահելով, որ այնտեղ իրեն հաջողվելու է
անել իր ցանկացածը։ Մտածելով, որ դա կարող է գլուխ չգալ, եթե ինքը ոչինչ
չպատասխանի Նուտոյին, նա ասաց. «Եվ լավ ես արել, որ թողել ու հեռացել ես։
Ի՞նչ տղամարդու բան է կանանց հետ ապրել, ավելի լավ է սատանաների հետ ապրել։
Յոթից առնվազն վեց դեպքում նրանք իրենք էլ չգիտեն, թե ինչ է, իրենց
ուզածը»։ Բայց հազիվ էր ավարտվել նրանց զրույցը, երբ Մազետոն սկսեց մտածել,
թե ի՞նչ միջոցի դիմի նրանց մոտ ընկնելու համար։ Գիտենալով, որ ինքը շատ
հեշտ կկատարի Նուտոյի ասած պարտականությունը, նա չէր կասկածում, որ հենց
դրա համար էլ իրեն չեն մերժի, բայց և վախենում էր, որ գուցե իրեն
չընդունեն, քանի որ շատ երիտասարդ է ու գեղեցիկ։ Ուստի, շատ խորհելուց հետո
նա այս մտքին հանգեց. այդ վայրը շատ է հեռու այստեղից, և այնտեղ ինձ ոչ ոք
չի ճանաչում. կարող եմ ինձ մունջի տեղ դնել, և անպայման կընդունեն։ Այդ
մտքին էլ մնալով՝ կացինն ուսին դրած, ոչ ոքի չասելով, թե ուր է գնում,
մուրացկանի կերպարանք մտած նա ճանապարհ ընկավ դեպի վանքը։ Տեղ հասնելով,
ներս մտավ և պատահմունքի բերումով բակում հանդիպեց տնտեսին, որին նշաններով
հասկացրեց, ինչպես անում են համրերը, թե աստծո սիրուն ուտելու բան է
խնդրում, որի փոխարեն, եթե հարկավոր է, նրա համար ցախ կջարդի։ Տնտեսը սիրով
կերակրեց նրան և ապա տարավ այն կոճղերի մոտ, որ Նուտոն չէր կարողացել
ջարդել, իսկ նա, լինելով մեծ ուժի տեր, կարճ ժամանակում բոլորն էլ ջարդեց։
Տնտեսը, որ պիտի անտառ գնար, նրան էլ տարավ իր հետ և պատվիրեց ցախ կտրել,
իսկ հետո ցախը դնելով էշի վրա՝ նշաններով հասկացրեց, որ տուն տանի։ Այդ
ամենը Մազետոն կատարեց շատ լավ. այն ժամանակ տնտեսը նրան մի քանի օրով
պահեց իր մոտ, որպեսզի նա մի քանի հարկավոր գործեր էլ կատարեր։

Օրերից մի օր նրան տեսավ մայրապետը և տնտեսին հարցրեց նրա ով լինելը։ Սա
ասաց. «Մադո՛ննա, դա մի աղքատ տղա է, խուլ ու համր, որ եկել էր
ողորմություն խնդրելու. ես ողորմացի նրան և հարկադրեցի կատարել շատ ու շատ
հարկավոր աշխատանքներ։ Եթե նա կարողանար պարտեզում աշխատել և ցանկանար
վարձով մնալ, մենք ի դեմս նրա լավ ծառա կունենայինք, իսկ մեզ էլ հենց
այդպիսին է պետք. ուժեղ տղա է, և ինչ դործի ուզես՝ կարող ես դնել. էլ չեմ
ասում, որ ոչ մի պատճառ չկա վախենալու, թե նա կարող է լկստվել ձեր կույսերի
հետ»։ Այստեղ մայրապետն ասաց. «Հիրավի, ճիշտ ես ասում, հապա իմացիր ու տես՝
կկարողանա՞ բանել, և ջանա պահել մեզ մոտ. տուր նրան մի զույգ մաշիկ, մի
որևէ հին վերարկու, սփոփիր ու փայփայիր և լավ կերակրիր»։ Տնտեսն ասաց, որ
այդպես էլ կանի։ Մազետոն, որ այդ պահին հեռու չէր նրանցից, ձևացնելով, թե
բակն է ավլում, լսում էր այդ ամենը և ուրախացած ասում ինքն իրեն. «Եթե ինձ
թողնելու լինեք այստեղ, ես այնպե՜ս մշակեմ ձեր պարտեզը, ինչպես դեռ ոչ ոք
չի մշակել»։

Երբ տնտեսը տեսավ, որ նա կարողանում է հիանալի աշխատել, և երբ նշաններով
հարցրեց՝ ցանկանո՞ւմ է մնալ վանքում, իսկ նա էլ նշաններով պատասխանեց, թե
պատրաստ է անելու այն ամենը, ինչ նա կցանկանա, նրան աշխատանքի ընդունելով՝
պատվիրեց աշխատել պարտեզում և ցույց տվեց, թե ինչ պիտի աներ, ապա գնաց
վանքի մյուս գործերով զբաղվելու՝ Մազետոյին թողնելով մենակ։ Երբ նա սկսեց
աշխատել պարտեզում, կույսերը օր-օրի վրա սկսեցին մոտ-մոտ գալ ու ձեռ առնել
նրան, ինչպես այժմ հաճախ վարվում են համրերի հետ, և ասում էին նրան
աշխարհիս ամենաանպարկեշտ խոսքերը, բնավ չսպասելով, թե նա կարող է լսել։ Իսկ
մայրապետը, հավանաբար ենթադրելով, որ նա լեզու չունենալու հետ միասին պոչ
էլ չունի, բոլորովին չէր մտահոգվում։ Մինչդեռ եղավ, որ երբ մի անգամ շատ
բանելուց հետո Մազետոն հանգստանում էր, երկու ջահել կույսեր այգու միջով
անցնելիս մոտեցան այն տեղին, ուր նա պառկած էր, և սկսեցին ուշի-ուշով նայել
քնած ձևացող Մազետոյին։ Նրանցից մեկը, որ փոքր֊ինչ ավելի համարձակ էր,
մյուսին ասաց. «Եթե համոզված լինեի, որ կարող եմ քեզ վստահել, ապա կհայտնեի
մի բան, որ հաճախ է մտքովս անցել և թերևս քեզ համար էլ օգտակար լինի»։ Սա
պատասխանեց. «Ասա, մի՛ վախենար, քանզի հաստատ է, որ երբեք ոչ ոքի չեմ ասի»։
Այնժամ համարձակն ասաց. «Չգիտեմ մտածե՞լ ես երբևէ, թե մեզ որքան խիստ են
պահում և ոչ մի տղամարդ, բացի ծեր տնտեսից և այս համրից, սիրտ չի անում
այստեղ մտնել։ Իսկ ես կանանցից շատ եմ լսել, թե աշխարհիս բոլոր
քաղցրությունները դատարկ բան են այն բանի համեմատությամբ, որ իրար հետ
անում են տղամարդն ու կինը։ Դրա համար էլ մի քանի անգամ խորհել եմ, որ, եթե
ուրիշների հետ չեմ կարող, ապա այս համրի հետ փորձեմ ու տեսնեմ, թե այդպե՞ս
է արդյոք։ Այդ բանն անելու համար աշխարհումս սրանից հարմար մարդ չկա,
քանզի, եթե ցանկանա էլ, այդ մասին ոչ մի կերպ չի կարող պատմել։ Տեսնում եմ,
հիմարի մեկն է և միայն բոյին է զոռ տվել։ Սիրով կլսեի, թե ինչ կասեիր այդ
մասին»։ — «Եղո՜ւկ ինձ,— ասաց մյուսը,— այդ ի՞նչ ես ասում, մի՞թե
չգիտես, որ մենք կուսության ուխտ ենք արել առաջի աստծո»։— «Ի՛հ,— ասաց
համարձակը,— մի օրում ինչքա՜ն բաներ են խոստանում աստծուն և ոչ մեկը չեն
կատարում. եթե մենք նրան խոստացել ենք կույս մնալ, ապա կգտնվեն ուրիշ
կանայք կամ տղամարդիկ, որ կկատարեն այդ ուխտը»։ Ընկերուհին պատասխանեց.
«Իսկ եթե հղիանաս, ի՞նչ պիտի անենք»։ Այնժամ համարձակը պատասխանեց. «Դեռ
ջրին չհասած մի բոբիկանա։ Երբ որ այդպիսի բան պատահի՝ այն ժամանակ էլ
կմտածենք։ Հազար ու մի միջոց կգտնվի այնպես անելու, որ դա ոչ ոք չիմանա,
եթե միայն ինքներս մեր բերնից խոսք չթռցնենք»։ Այդ լսելով, մյուս կույսը,
որն ավելի մեծ ցանկություն զգաց փորձելու, թե ի՞նչ կենդանի է տղամարդ
կոչվածը, ասաց. «Դե՛ լավ. բայց ի՞նչ անենք»։ Դրան մյուսը պատասխանեց.
«Տեսնում ես՝ հիմա ժամը իննին մոտ է. հիմա երևի բոլոր քույրերը, բացի
մեզնից, քնած են, մի լավ նայենք ու տեսնենք՝ հո ոչ ոք չկա այգում, և եթե
չկա, էլ ուրիշ ի՞նչ պիտի անել, եթե ոչ բռնել նրա ձեռքը ու տանել այն
քոլիկը, որտեղ նա պատսպարվում է անձրևից, այնտեղ թող մեկս մնա նրա մոտ, իսկ
մյուսս հսկի դրսում։ Նա այնքան հիմար է, որ ինչ որ ցանկանանք կանի»։

Մազետոն լսում էր այդ բոլոր դատողությունները և, նրանց ծառայելու պատրաստ,
միայն այն էր ցանկանում, որ կույսերից մեկնումեկը իր ձեռքը բռներ։ Այն
կույսը, որ առաջինն էր սկսել այդ խոսակցությունը, աչք ածելով շուրջը և
համոզվելով, որ ոչ մի տեղից հնարավոր չէ իրենց նկատել, մոտեցավ Մազետոյին,
արթնացրեց, սա էլ անմիջապես ոտքի կանգնեց։ Ապա, դեմքի փաղաքուշ
արտահայտությամբ, բռնելով ձեռքը Մազետոյի, որ քրքջում էր հիմարի պես, տարավ
քոլիկը, ուր նա երկար ու բարակ հրավերի չսպասելով ի կատար ածեց կույսի
ցանկությունը։ Սա էլ իր հերթին, որպես ազնիվ ընկերուհի, ցանկացածը
ստանալուց հետո, տեղը զիջեց մյուսին, իսկ Մազետոն, շարունակ իրեն միամիտ ու
ապուշ ձևացնելով, կատարում էր նրանց փափագը։ Այդ պատճառով էլ, մինչև գնալը
յուրաքանչյուրը ցանկացավ մեկ անգամից ավելի փորձել, թե իրենց համրը ինչպիսի
հեծյալ է։ Հետագայում այդ մասին հաճախ զրուցելով իրար հետ, նրանք ասում
էին, թե իսկապես դա իրենց լսածին չափ և նույնիսկ առավել հաճելի բան է, և,
պատեհ ժամանակ ընտրելով, հաճախ գնում էին համրի հետ զվարճանալու։

Եվ եղավ որ մի անգամ նրանց ընկերուհիներից մեկն իր խցի լուսամուտից այդ
բանը նկատելով մյուսներին էլ կանչեց նայելու։ Սկզբում նրանք համաձայնության
եկան նրանց ամբաստանել մայրապետի առաջ. այնուհետև, փոխելով իրենց
մտադրությունը և այն երկու կույսերի հետ խոսքը մեկ անելով իրենք էլ դարձան
Մազետոյի զորության բաժնեկցուհիները։ Այլևայլ բերումներով ու այլևայլ
ժամանակներում նրանց միացան մյուս երեք կույսերն ևս։ Վերջապես, մայրպետը,
որ դեռ չէր կռահել այդ բանը, մի անգամ, երբ սաստիկ շոգ էր, այգում
մեն֊մենակ զբոսնելիս տեսավ մեր Մազետոյին (որը, ցերեկվա թեթև աշխատանքը
կատարելուց զատ, խիստ հոգնել ու տառապել էր գիշերվա սաստկասլաց
արշավներից), որը հասակով մեկ փռվել ու քնել էր նշենու հովանում։ Քամին նրա
հագուստը վարից վեր էր տարել, և նա բոլորովին մերկացած էր։ Երբ մայրապետը
այդ տեսավ, գիտենալով, որ ինքը այդտեղ մենակ է, անձնատուր եղավ նույն այն
ցանկությանը, որին անձնատուր էին եղել նաև նրա կույսերը։ Արթնացնելով
Մաղետոյին, նա նրան տարավ իր սենյակը, որտեղ, ի մեծ զայրույթ կույսերի,—
քանզի Մազետոն այլևս չէր գնում պարտեզ մշակելու,— մի քանի օր պահեց իր
մոտ՝ ճաշակելով և վերաճաշակելով այն քաղցրությունը, որի համար առաջ սովոր
էր հանդիմանել ուրիշներին։ Ի վերջո, երբ իր սենյակից նրան ուղարկեց նրա
սենյակր, և շատ հաճախ էր փափագում նրան վերստին տեսնել, պահանջելով ավելին,
քան իր հասանելիքն էր, իսկ Մազետոն էլ անկարող էր բավարարել այդքանը,
վերջինս որոշեց, որ համրի դերը, եթե ինքը այն երկար կատարի, իր գլխին մեծ
փորձանք է դառնալու։ Ուստի և մի գիշեր, երբ մայրապետի հետ էր, թողնելով իր
համրությունը, նա ասաց. «Մադոննա, ես լսել եմ, որ մի աքաղաղը տասը հավի
լիուլի բավական է, իսկ տասը տղամարդ միասին չեն կարողանա կամ դժվարությամբ
կբավարարեն մի կնոջ, մինչդեռ ես ստիպված եմ ծառայելու ինը կնոջ, մի բան,
որին այլևս ի վիճակի չեմ դիմանալու։ Ուստի, կա՛մ ինձ թույլ տվեք թողնել ու
հեռանալ, կա՛մ գտեք այդ բանին վերջ տալու հնարը»։ Տեսնելով, որ Մազետոն
խոսում է, մայրապետ որ, որ նրան համր էր համարում, բոլորովին քար կտրած՝
ասաց. «Այս ի՞նչ բան է, ես կարծում էի, թե դու համր ես»։— «Մադո՛ննա,—
ասաց Մազետոն,— ես իսկապես համր էի, բայց ոչ թե ի ծնե, այլ հիվանդության
պատճառով, որը ինձ զրկել էր խոսելու ընդունակությունից, և սա առաջին գիշերն
է, երբ ես վերստին զգում եմ լեզվիս բացվելը, որի համար ամբողջ հոգով
աստծուն փառք եմ տալիս»։ Մայրապետը հավատաց նրան և հարցրեց՝ ի՞նչ կնշանակե
այն խոսքը, թե ստիպված է ծառայել ինը կնոջ։ Մազետոն պատմեց բանի էությունը։
Այդ լսելով, մայրապետը գլխի ընկավ, որ իր վանքում չկա որևէ կույս, որ շատ
ավելի խելոք կլիներ, քան ինքը։ Ուստի և, որպես խելքը գլխին կին, բաց
չթողնելով Մազետոյին, նա որոշեց այդ առթիվ կույսերի հետ լեզու գտնել,
որպեսզի Մազետոն վանքը չխայտառակեր։ Քանի որ այդ ժամանակ մեռել էր նրանց
տնտեսը, նրանք, մեկմեկու խոստովանելով այն ամենը, որ բոլորը մինչ այդ
կատարել էին, ընդհանուր համաձայնությամբ և համաձայնությամբ Մազետոյի,
այնպես արին, որ հարևանները հավատացին, թե իբր իրենց աղոթքների շնորհիվ և
այն սրբի ողորմությամբ, որի անունով կոչվում էր վանքը, Մազետոյի վաղուց
մնջացած լեզուն բացվել է։ Ապա նրան դարձրին իրենց տնտեսը և աշխատանքն
այնպես բաշխեցին, որ նա կարողանար դիմանալ։ Ու թեև իր այդ աշխատանքով նա
լույս աշխարհ բերեց շատ վարդապետիկներ, գործն այնպիսի զգուշավորությամբ էր
արվում, որ հայտնի դարձավ մայրապետի մահից հետո միայն, երբ Մազետոն արդեն
ծերունի էր և, հարուստ մարդ դարձած, ցանկանում էր տուն վերադառնալ։ Լսելով
որ ինքը զավակներ ունի՝ նա շատ մխիթարվեց։ Եվ այդպես, Մազետոն վերադարձավ,
որպես ընտանիքի ծերունազարդ հայր և հարուստ մարդ, չզգալով ո՛չ երեխաներին
կերակրելու, ո՛չ նրանց վրա փող ծախսելու կարիքը և կարողացած լինելով իր
հնարամտությամբ լավ օգտվել իր ջահելությունից։ Եվ հարուստ մարդ դարձած, նա
վերադարձավ այնտեղ, որտեղից եկել էր կացինն ուսին։


## Նովել երկրորդ

_Մի ձիապան պառկում է Ագիլուլֆ թագավորի կնոջ հետ. գաղտնի իմանալով այդ և
հանցագործին գտնելով՝ թագավորը խուզում է նրա մազերը։ Ձիապանն էլ իր հերթին
խուզում է մյուսների գլուխները և այդ կերպ ազատվում փորձանքից։_

Երբ Ֆիլոստրատոն ավարտեց իր նովելը, որը լսելիս դամաները մերթ փոքր֊ինչ
շիկնում էին, մերթ ծիծաղում, այնժամ թագուհին բարեհաճեց, որ պատմի
Պամպինեան։ Վերջինս ծիծաղկոտ դեմքով այսպես ասաց.— Լինում են այնպիսի
անխոհեմ մարդիկ, որոնք, ցանկանալով ամեն կերպ ցույց տված լինել, թե իբր
իրենք գիտեն ու նկատում են այն ամենը, ինչ իսկապես նրանք չեն կարող իմանալ,
երբեմն ուրիշների վրիպումները հրապարակ հանելով՝ կարծում են, թե կնվազեցնեն
իրենց խայտառակությունը, այնինչ իրականում միայն անսահմանորեն ուռճացնում
են։ Իսկ որ ասածս ճիշտ է, մտադիր եմ ապացուցել, ո՜վ չքնաղագեղ դամաներ,
հակադիր օրինակով՝ մի թագավորի վեհանձն վերաբերմունքով, պատմելով
խորամանկությունը մեկի, որին թերևս պիտի պակաս ճարպիկ ու հնարագետ,
համարենք, քան Մազետոյին։

Լանդոբարդների թագավոր Ագիլուլֆր, հետևելով իր նախորդների օրինակին, իր
թագավորության մայրաքաղաք ընտրեց լոմբարդական Պավիա քաղաքը և կնության առավ
Թեոդոլինդային՝ երբեմնի լոմբարդական թագավոր Անտուրի այրուն, որը խելացի և
շատ պարկեշտ, բայց սիրեկան ունենալում քիչ բախտավոր կին էր։ Այն ժամանակ,
երբ Ագիլուլֆի խելքի և վեհանձնության շնորհիվ լանդոբարդների գործերը
բարեհաջող վիճակում էին և երկիրն էլ խաղաղության մեջ էր, եղավ, որ հիշյալ
թագուհու ձիապաններից մեկը,— որը թեև ստոր ծագում ուներք բայց մնացյալ
ամեն բանով շատ բարձր էր իր արհամարհելի զբաղմունքից և նույնքան գեղեցիկ էր
ու բարձրահասակ, որքան թագավորը,— անչափ սիրահարվեց թագուհուն։ Եվ քանի
որ նրա նվաստ վիճակը նրան չէր խանգարում հասկանալ, որ այդ սերը դուրս է
պատշաճության սահմաններից, ուստի նա, որպես խելացի մարդ, այդ մասին ոչ ոքի
ոչինչ չասաց, նույնիսկ չհամարձակվեց, թեկուզ դեմքի արտահայտությամբ, իր
սերը հայտնի դարձնել թագուհուն։ Ու թեև ոչ մի հույս չուներ երբևէ դուր
գալու թագուհուն, այնուամենայնիվ ներքուստ հպարտանում էր, որ շատ բարձր է
ուղղել իր միտքը, և, որպես սիրո բոցով փոթոթվող մարդ, ջանադիր կերպով անում
էր այն ամենը, որ նրա կարծիքով կարող էր դուր գալ թագուհուն, աշխատելով
գերազանցել իր ընկերներին։ Դրա համար էլ պատահում էր, որ ձիով որևէ տեղ
գնալիս՝ թագուհին մեծ հաճությամբ հեծնում էր հենց այն ձին, որը նրա և ոչ թե
ուրիշի խնամքին էր հանձնված եղել։ Եվ ամեն անգամ, երբ այդպես էր լինում, նա
ոչ մի րոպե չէր հեռանում թագուհու ասպանդակից ու իրեն երջանիկ էր համարում,
եթե կարողանում էր դիպչել թեկուզ նրա հագուստին։ Բայց ինչպես հաճախ նկատում
ենք, որ ինչքան մարդուս հույսը նվազում, այնքան սերը սաստկանում է, նույնը
պատահեց նրան։ Նրա համար չափազանց դժվար էր դիմանալ իր անզուսպ
ցանկությանը՝ մշտապես այն թաքցնելով, ինչպես անում էր։ Եվ չունենալով որևէ
սրտապնդիչ հույս և ի վիճակի չլինելով հրաժարվելու իր սիրուց, նա որոշել էր
գլուխը մահու տալ։ Երկար մտածելով, թե արդյոք ի՞նչ կերպ անձնասպան լինի, նա
որոշեց ընտրել այնպիսի մահ, որ ակներևաբար ցույց տար, որ ինքը մեռել է
թագուհու նկատմամբ տածած սիրո պատճառով։ Եվ նա ցանկացավ, որ դա այնպիսի մահ
չինի, որ ինքը գոնե մեռնելուց առաջ կարողանա դրա շնորհիվ հաջողության
հասնել՝ լիովին կամ մասամբ բավարարել իր ցանկությունը։ Նա չէր համարձակվում
ոչ թագուհու հետ երես առ երես խոսել, ո՛չ էլ նամակով հայտնել իր սերը,
քանզի գիտեր, որ խոսելն ու գրելը ապարդյուն պիտի լինեին։ Եվ ցանկացավ
փորձել ու տեսնել, թե արդյոք չի՞ հաջողի թեկուզ մի գիշեր պառկել թագուհու
հետ։ Եվ այդ անելու համար չկար այլ հնար ու ճանապարհ, բացի մեկից — մի
կերպ մուտք գործել թագուհու սենյակը՝ արտաքուստ նմանվելով թագավորին, որը,
ինչպես նրան հայտնի էր, կնոջ հետ պառկում էր ոչ ամեն գիշեր։ Որպեսզի
կարողանար իմանալ, թե թագավորն ինչպե՛ս է այցելում կնոջը և ի՛նչ է հագած
լինում այդ ժամանակ, նա մի քանի անգամ թաքնվեց արքունի մեծ դահլիճում (որը
գտնվում էր թագավորի և թագուհու ննջասենյակների միջև) և մի գիշեր տեսավ, թե
ինչպես թագավորը դուրս եկավ՝ հագած մեծ մի թիկնոց, մի ձեռքով վառվող ջահը,
մյուսով գավազանը բռնած, թե ինչպե՛ս մոտեցավ թագուհու սենյակին և, ոչ մի
խոսք չասելով, հիշյալ գավազանով մեկ թե երկու անգամ թակեց սենյակի դուռը,
թե ինչպե՛ս իսկույն դուռը բացեցին ու ձեռքից ջահն առան։ Տեսնելով այդ,
ինչպես նաև այն, թե նա ի՛նչ կերպ վերադարձավ թագուհու սենյակից, ձիապանը
որոշեց նույնը անել։ Ձեռք բերելով և վրան ձգելով թագավորի թիկնոցի նման մի
թիկնոց, վերցնելով մի ջահ և մի գավազան, նախապես լվացվելով ավազանում,
որպեսզի գոմաղբի հոտը թագուհուն չանհանգստացներ և չմատներ իր խաբեությունը,
նա այս անգամ էլ թաքնվեց մեծ դահլիճում։ Երբ համոզվեց, որ արդեն բոլորը
քնած են, և երբ նրան թվաց, թե հասել է իր ցանկությունը բավարարելու կամ
այնքա՜ն պատվավոր ու ցանկալի մահվան ճանապարհը բռնելու ժամը, իր հետ բերած
կայծքարի և հրահանի միջոցով կրակ առաջացրեց, վառեց ջահը և, թիկնոցի մեջ
պարուրվելով, մոտեցավ սենյակի դռանը և գավազանով երկու անգամ թակեց։
Կիսաքուն նաժիշտը դուռը բացեց, նրա ձեռքից ջահն առավ ու պահեց, մինչդեռ նա,
ոչ մի խոսք չասելով, գնաց ու մտավ առագաստ և, թիկնոցը վրայից առնելով,
պառկեց թագուհու անկողնում։ Կրքավառ կերպով նրան գիրկն առնելով, միաժամանակ
ձևացնելով, թե տրամադրությունը տեղը չէ (քանզի գիտեր, որ թագավորը վատ
տրամադրության մեջ լինելիս սովորություն ուներ ոչ ոքի չլսելու), և, չասելով
ու չլսելով ոչ մի խոսք, մի քանի անգամ մերձեցավ թագուհուն։ Եվ որքան էլ
ծանր էր թողնել-գնալ, այնուամենայնիվ, վախենալով, որ չլինի թե երկար մնալը
վշտի փոխի իր վայելած հաճույքը, նա ելավ տեղից, առավ թիկնոցն ու ջահը,
անխոս հեռացավ և ըստ հնարավորին արագ վերադարձավ իր անկողինը։ Բայց հազիվ
էր հասել իր տեղը, երբ թագավորր ելավ ու գնաց թագուհու սենյակը, մի բան,
որը չափազանց զարմացրեց թագուհուն, և երբ նա արդեն անկողին էր մտել և
ուրախ֊ուրախ բարևել կնոջը, թագուհին, սրտապնդված նրա սիրալիր
վերաբերմունքից, ասաց. «Այս ի՜նչ նորություն է, տե՛ր իմ. դուք հենց նոր
հեռացաք իմ մոտից և, իմ գրկում արտասովոր չափով գոհանալուց հետո նորից եկել
եք, և այն էլ այսքան շուտ։ Զգուշացեք այդպես վարվելուց»։ Լսելով նրա ասածը,
թագավորն անմիջապես գլխի ընկավ, որ ինչ֊որ մեկը թագուհուն խաբել է՝
ընդօրինակելով իր շարժուձևն ու հագուստը, սակայն, որպես խելոք մարդ,
տեսնելով, որ ո՛չ թագուհին, ո՛չ էլ որևէ մեկը այդ բանը չեն իմացել, որոշեց
այնպես անել, որ թագուհին չիմանա։ Այդպես չէին վարվի շատ ու շատ տխմար
ամուսիններ և կասեին անշուշտ.— Եկողը ես չեմ եղել, ո՞վ է եղել հապա, ո՞վ
է եկել այստեղ, ինչպե՞ս է պատահել, ո՞վ է այդ մարդը,— մի վարմունք, որին
պիտի հետևեին շատ անախորժություններ, որոնցով նա միայն իզուր պիտի վշտացներ
թագուհուն, դրդեր մի անգամ ևս ցանկանալ այն, որ արդեն ճաշակել էր, և
պատահածի մասին պատմելով միայն խայտառակեր պիտի իրեն, մինչդեռ լռելը ոչ մի
ամոթալի հետևանք չէր ունենա։ Եվ այդպես, հոգով շատ ավելի վրդովված, քան
երևում էր դեմքից ու ասած խոսքերից, թագավորը պատասխանեց. «Կի՛ն, մի՞թե դու
ինձ այնպիսի տղամարդ չես համարում, որը այստեղ մի անգամ լինելուց հետո
ընդունակ է երկրորդ անգամ, գալու»։ Կինը պատաասխանեց. «Օ՜, իհարկե ընդունակ
եք, տե՛ր իմ, բայց, այնուամենայնիվ, ես ձեզ խնդրում եմ խնայել ձեր
առողջությունը»։ Այնժամ թադավորն ասաց։ «Ես ցանկանում եմ հետևած լինել քո
բարի խորհրդին և այս անգամ, այլևս քեզ նեղություն չպատկառելով, կթողնեմ ու
կգնամ»։ Եվ այն խաղի համար, որ, իր կարծիքով, խաղացել էին իր գլխին,
ցասմամբ ու զայրույթով համակված, նա առավ թիկնոցը, ելավ սենյակից և որոշեց
առանց աղմուկ բարձրացնելու գտնել այդ բանն անողին՝ ենթադրելով, որ արած
կլիներ իր տնայիններից մեկնումեկը և, ով էլ լիներ, դեռ տնից ծլկած չպիտի
լիներ։ Եվ ահա, փոքրիկ լապտերի մեջ մի փոքրիկ մոմ դնելով, նա քայլերն
ուղղեց դեպի պալատի ախոռատան վերևում գտնվող շինությունը, որտեղ առանձին
անկողինների մեջ քնած էին իր ծառաները, և, ենթադրելով, որ ով էլ արած լիներ
այդ բանը՝ զարկերակն ու սիրտը գործադրված ջանքի պատճառով դեռևս հանգստացած
չէին լինի, սկսեց սրահի մի ծայրից մինչև մյուսը զգուշաբար ու մեկ֊մեկ
շոշափել յուրաքանչյուրի կուրծքը, որպեսզի իմանար, թե սիրտն ինչպես է
բաբախում։ Բոլոր սպասավորները խորը քնած էին, սակայն այն մեկը, որ եղել էր
թագուհու մոտ, դեռևս արթուն էր, ուստի տեսնելով թագավորի ներս մտնելը և
հասկանալով, թե նա ո՛ւմն է փնտրում, խիստ վախեցավ, այնպես որ նրա սիրտը,
որը կրքի հարուցած խոնջենքի հետևանքով առանց այն էլ արագ էր զարկում, այժմ
վախից սկսեց ավելի ուժգին բաբախել, և նա հաստատ համոզված էր, որ եթե
թագավորն այդ նկատեր՝ իսկույն ևեթ կհրամայեր իրեն սպանել։ Ու թեև արդեն
որոշել էր, թե ինչ պիտի աներ այդ դեպքում, այնուամենայնիվ, տեսնելով, որ
թագավորի վրա զենք չկա, որոշեց քնած ձևանալ և տեսնել, թե ի՛նչ է անելու
թագավորը։ Թագավորն էլ, ստուգելով շատերի սիրտը և համոզվելով, որ նրանցից
ոչ մեկն իր փնտրածը չէ, մոտեցավ նրան և տեսնելով, որ նրա սիրտը արագ է
բաբախում, ինքն իրեն ասաց. «Ահա և նա»։ Սակայն լինելով այնպիսի մարդ, որ չի
ցանկանում որևէ մեկին հայտնի դարձնել իր մտադրությունը, նա ձիապանին ոչինչ
չարեց, միայն իր հետ բերած մկրատով նրա գլխից կտրեց մի մազափունջ (այն
ժամանակ երկար մազեր էին պահում), որպեսզի այդ նշանով առավոտյան կարողանար
նրան ճանաչել)։ Այդ անելուց հետո դուրս ելավ սրահից և դարձավ ու եկավ իր
սենյակը։ Ձիապանը, որ տեսավ այդ ամենը, խորամանկ մարդ լինելով՝ շատ լավ
հասկացավ, թե ինչ խորհուրդ ուներ իր գլխին արված նշանը, ուստի այլես
ժամանակ չկորցնելով, ելավ տեղից ու, մի մկրատ գտնելով,— իսկ ախոռում
բարեբախտաբար այդպիսի մի քանի մկրատ կար ձիերին խուզելու համար,—
զգուշաբար մոտեցավ սրահում քնած բոլոր սպասավոլւներին և յուրաքանչյուրի
ականջավերից կտրեց մի մազափունջ։ Բոլորովին աննկատ անելով այդ բանը, նա
նորից անկողին մտավ։ Թագավորը, առավոտյան վեր կենալով, հրամայեց, որ,
նախքան պալատի դարբասների բացվելը, բոլոր սպասավորները ներկայանան իրեն։ Եվ
այդպես էլ արվեց։ Երբ բոլորը գլուխները բաց կանգնած էին նրա առաջ, նա սկսեց
ուշիուշով նայել, որպեսզի գտներ իր խուզած սպասավորին, սակայն, տեսնելով,
որ նրանցից շատերը խուզված էին միևնույն ձևով, զարմացավ ու ինքն իրեն ասաց.
«Իմ փնտրած մարդն ստոր ծագում ունի, բայց երևում է, որ մեծ խելքի տեր է»։
Եվ տեսնելով, որ առանց եղելությունը հրապարակ հանելու չի կարողանալու գտնել
փնտրածին, և որոշելով այդ վրեժը լուծելու համար մեծ անպատվություն
չպատճառել իրեն, նա վճռեց միմիայն խոսքով ամոթանք տալ նրան և հասկացնել, որ
ամեն ինչ հայտնի է իրեն, և, բոլորին դիմելով, այսպես ասաց. «Ով որ այդ բանն
արել է, թող այլևս երբեք չանի։ Գնացե՛ք, տեր ընդ ձեզ»։ Եթե նրա տեղը մի
ուրիշը լիներ, պիտի ցանկանար նրանց գանահարության, տանջանքի մատնել,
հետաքննության ու հարցաքննության ենթարկել և, վարվելով այդ կերպ, պիտի բաց
աներ այն, որ ամեն մարդ պիտի ջանա ծածկել, իսկ հայտնաբերելով հանցավորին,
նա, թեկուզև վրեժը լիովին լուծեր, այնուամենայնիվ չէր նվազեցնի, այլ ավելի
կսաստկացներ իր խայտառակությունը և կարատավորեր կնոջ պատիվը։ Թագավորի
խոսքը լսողները զարմացան և երկար ժամանակ խելք խելքի տված մտածում էին, թե
նա ինչ էր ուզում ասել, բայց ոչ ոք չհասկացավ նրա ասածի իմաստը, բացի այն
մարդուց, որին դա վերաբերում էր։ Իսկ նա էլ խելոք մարդ լինելով՝ թագավորի
կենդանության օրոք ոչ ոքի չհայտնեց գաղտնիքը և այդպիսի բանի համար այլևս
երբեք կյանքը վտանգի չենթարկեց։


## Նովել երրորդ

_Մի դամա, սիրահարված լինելով մի երիտասարդի և գալով մի պատվելի վանականի
մոտ, որը չէր կռահել այդ, ստապատիր խոստովանությամբ կարողանում է այնպես
անել, որ վերջինիս օժանդակությամբ իր ցանկությունը կատարյալ գոհացում է
ստանում։_

Արդեն Պամպինեան լռել էր, և ներկաներից շատերը գովել էին ձիապանի, ինչպես և
թագավորի խելամտությունը, երբ թագուհին, Ֆիլոմենային դիմելով, հրամայեց
շարունակել։ Ֆիլոմենան էլ շատ սիրալիր ասաց.— Ես մտադիր եմ ձեզ պատմել,
թե մի գեղեցիկ դամա ի՛նչ խաղ խաղաց մի պատվարժան վանականի գլխին, մի խաղ,
որ հատկապես աշխարհականների սրտովը պիտի լինի, քանի որ վանականները,
լինելով մեծավ մասամբ ցանցառ, տարօրինակ վարք ու բարքի տեր, իրենց համարում
են բոլորից բարձր և ամեն գործի մեջ ավելի բանիմաց, մինչդեռ իրականում շատ
ցածր են նրանցից և, հոգու չնչինության պատճառով չկարողանալով ուրիշների պես
տքնել, խոզերի նման ձգտում են լինել միայն այնտեղ, ուր կարող են մի կերպ
իրենց փորը լցնել։ Ես այդ արարքի մասին կպատմեմ, ո՜վ սիրելի դամաներ, ոչ
միայն տրված հրամանը կատարած լինելու, այլև ձեզ ցույց տալու համար, որ
նույնիսկ հոգևոր անձինք, որոնց մենք, հույժ դյուրահավատներս, հավատում ենք
չափից ավելի, կարող ենք դյուրավ խաբվել, և հաճախ նրանց խաբում են ոչ միայն
տղամարդիկ, այլև մեզնից ոմանք։

Մեր քաղաքում, որտեղ խարդավանքն ու սուտն ավելի են առատ, քան սերն ու
հավատարմությունը, տարիներ առաջ ապրում էր մի ազնվատոհմ տիկին, որը
բնությունից օժտված էր այնպիսի գեղեցկությամբ ու վարվեցողությամբ, այնպիսի
վեհանձնությամբ ու հնարագյուտ խելքով, որ քչերն են ունենում։ Ես մտադիր չեմ
հայտնել նրա, ինչպես և այս պատմվածքում հիշվող մյուս անձանց անունները, թեև
ես նրանց ճանաչում եմ,— որովհետև դեռ կենդանի են շատերն այն մարդկանցից,
որոնց այս պատմությունը պիտի զայրույթ պատճառի, թեև դրա վրա կարելի է միայն
ծիծաղել։ Եվ ահա այդ կինը, տեսնելով, որ իր պես բարձր ծագում ունեցողին
ամուսնացրել են հասարակ ջուլհակի հետ, չէր կարողանում զսպել իր
բարկությունը, երբ միտն էր ընկնում, որ իր ամուսինը արհեստավոր է, քանզի
գտնում էր, որ ստոր ծագում ունեցողը, որքան էլ հարուստ լինի, արժանի չէ
ազնվազարմ կնոջ ամուսին լինելու։ Տեսնելով նաև, որ ամուսինը, չնայած իր
հարստությանը, ոչ մի բանի պետք չէ, բացի լիսեռնաթոկեր կծկելուց, կտավ
հինելուց և մանողուհու հետ մանվածքի համար լեզվակռիվ տալուց, տիկինը որոշեց
ոչ մի գնով չընդառաջել նրա գրկախառնություններին, բացի այն դեպքերից, երբ
մերժելն անհնար է, իսկ սեփական անձը սփոփելու համար գտնել այնպիսի մեկին,
որն ավելի արժանավոր լիներ, քան իր ջուլհակը։ Եվ ահա սիրահարվեց շատ
արժանավոր, միջին տարիքի մի երիտասարդի վրա, սիրահարվեց այնպես, որ եթե
ցերեկը նրան չէր տեսնում՝ գիշերն աչքին քուն չէր գալիս։ Բայց երիտասարդը
չէր նկատում այդ սերը և բնավ էլ հոգը չէր, իսկ տիկինը, շատ զգուշավոր կին
լինելով, սիրտ չէր անում իր սերը հայտնել ո՛չ որևէ մեկի միջոցով, ո՛չ էլ
նամակով, վախենալով հնարավոր փորձանքներից։ Նկատած լինելով, որ երիտասարդը
հաճախ է գնում գալիս մի վանականի մոտ (որը թեև ցանցառ ու բռի մարդ էր,
բայց, այնուամենայնիվ, սուրբ կյանք վարելով՝ գրեթե բոլորի մոտ մեծարժան
վանականի համբավ ուներ), նա մտածեց, որ հենց այդ վանականը կկարողանար շատ
լավ միջնորդ լինել իր և սիրեցյալի միջև։ Անելիքը լավ խորհելով, նա պատեհ մի
ժամի գնաց այն եկեղեցին, որի մոտ ապրում էր վանականը, և կանչել տալով նրան՝
ասաց, որ եթե նա դեմ չէ, ինքը ցանկանում է նրա մոտ խոստովանվել։ Աբեղան էլ,
տեսնելով նրան և առաքինի կնոջ տեղ դնելով, սիրով լսեց նրա
խոստովանությունը, որից հետո տիկինն ասաց. «Հա՛յր իմ, մի գործի համար, որի
մասին հիմա կասեմ, ես պետք է դիմեմ ձեր օգնությանն ու խորհրդին։ Ես գիտեմ,
և հենց ինքս ձեզ ասացի, որ դուք ճանաչում եք և՛ իմ ծնողներին, և՛ իմ
ամուսնուն, որոնք ինձ սիրում են իրենց կյանքից ավելի, և չկա մի բան, որ
սիրտս կամենա և ամուսինս, որ շատ հարուստ և կարող մարդ է, անմիջապես չճարի
ու չբերի։ Դրա համար էլ նրան սիրում եմ կյանքիցս ավելի և եթե նրա պատիվն
արատավորող մի բան մտածեմ, ո՜ւր մնաց թե անեմ, ապա ոչ մի փչացած կին այնքան
արժանի չի լինի կարեկցանքի, որքան ես։ Եվ ահա վերջերս մի ինչ֊որ
անձնավորություն, որի անունը, ճիշտն ասած, ինձ հայտնի չէ, բայց որը, ինչպես
երևում է, մեծ կարողության տեր է և, եթե չեմ սխալվում, հաճախ այցելում է
ձեզ,— գեղեցիկ, բարձրահասակ և սովոբաբար վայելուչ հագնված, մուգ գույնի
հագուստով մի մարդ,— երևի տեղյակ չլինելով իմ բարի դիտավորություններին,
ինձ օր ու արև չի տալիս. ես չեմ կարող երևալ ո՛չ դռանը, ո՛չ լուսամուտի
մոտ, ո՛չ էլ դուրս գալ տնից, որ նա անմիջապես չտնկվի աչքիս առաջ, և
զարմանում եմ, թե ինչպես է, որ մինչև հիմա այստեղ չերևաց։ Այդ ամենն ինձ
շատ է վշտացնում, որովհետև այդպիսի վարմունքը շատ անգամ անմեղ տեղը
արատավորում է պարկեշտ կանանց պատիվը։ Երբեմն մտքովս անցել է այդ բանը նրան
ասել եղբայրներիս միջոցով, բայց հետո միտքս փոխել եմ՝ գիտենալով, որ
տղամարդիկ խոսք ասած բանը երբեմն այնպես են հաղորդում, որ պատասխաններն էլ
վատ են լինում, խոսք ու վեճ է ծագում, իսկ դրանք էլ հասնում են
տուրուդմփոցի։ Եվ որպեսզի ծեծ ու աղմուկ չառաջանար, ես ձայն չէի հանում,
որոշած լինելով այս ամենը ավելի շուտ ձեզ հայտնել, քան որևէ մեկին, նախ,
այն պատճառով, որ դուք, ինչպես ինձ թվում է, նրա բարեկամն եք, և, ապա, նրա
համար, որ դուք այդպիսի արարքների համար պարտավոր եք հանդիմանել ոչ միայն
ձեր բարեկամներին, այլև օտարներին։ Ահա թե ինչու ես ձեզ խնդրում եմ, ի՜ սեր
աստծո, հանդիմանել նրան և խնդրել, որ այսուհետև այդպիսի բան չանի։ Առանց
այն էլ շատ կան այնպիսի կանայք, որոնք, երևի, տրամադիր են այդպիսի բաների,
և թերևս նրանց դուր կգա, որ նա աչք տնկի նրանց վրա և դարբասի, մինչդեռ ինձ,
որի սրատում այդպիսի բան անելու ոչ մի ցանկություն չկա, նրա վարմունքը
միայն տհաճություն է պատճառում»։ Եվ այդ ասելուց հետո տիկինը, ձևացնելով,
թե պատրաստվում է լալ, խոնարհեց գլուխը։ Հայր սուրբն անմիջապես կռահեց, որ
նա խոսում էր հենց այն երիտասարդի մասին, որի վրա ինքը կասկածում էր, և շատ
գովելով տիկնոջ բարի դիտավորությունները, հաստատ համոզված, որ նրա ասածը
ճշմարիտ է, խոստացավ այնպես անել, որ այդ երիտասարդն այլևս նրան նեղություն
չտա։ Իմացած լինելով, որ դաման շատ հարուստ կին է, նա սկսեց փառաբանել
բարեգործությունն ու ողորմասիրությունը, չմոռանալով հայտնել իր կարիքները։
Լսելով նրա խոստումը, տիկինն ասաց. «Խնդրում եմ, ի սեր աստծո, այդպես էլ
վարվել, և եթե նա փորձի իր արածը ժխտել ուղղակի ասացեք, որ այդ ամենը ես եմ
ձեզ պատմել ու գանգատվել»։ Այնուհետև, ավարտելով խոստովանությունր և
թողություն ստանալով, նա մտաբերեց վանականի խրատը բարեգործության մասին և
աննկատ կերպով փող դնելով նրա ձեռքը՝ խնդրեց պատարագ մատուցել վասն իր
ննջեցելոց հոգու հանգստության, և, ոտքի կանգնելով, տուն վերադարձավ։

Շատ չանցած հիշյալ երիտասարդը, իր սովորության համաձայն, եկավ վանականի
մոտ։ Վանականը, սկզբում դեսից ու դենից զրուցելով, նրան մի կողմ տարավ և
շատ մեղմ արտահայտություններով սկսեց հանդիմանել այն դարբասումների և
տարփատենչիկ հայացքների համար, որոնցով նա, իր կարծիքով, հետապնդում էր
տիկնոջը, ինչպես վերջինս պատմել էր իրեն։ Պատվարժան մարդը շատ զարմացավ,
քանի որ ոչ մի անգամ տիկնոջը կարգին չէր նայել, միայն երբեմն անց էր կացել
նրանց տան մոտով, և այն է ուզում էր արդարանալ, երբ վանականը, թույլ չտալով
ոչ մի խոսք ասել, իսկույն վրա բերեց. «Զարմացած մի ձևանա և իզուր տեզը մի
փորձիր ժխտել, քանզի չես կարող։ Ես դա լսել եմ ոչ թե նրա հարևաններից, այլ
ինքն է ինձ պատմել և խիստ գանգատվել։ Առհասարակ այդ հիմարությունները քեզ
չեն վայելի, իսկ գալով նրան, պիտի ասեմ, որ եթե կյանքումս տեսել եմ այնպիսի
մի կին, որին այդ հիմարությունները զզվանք են պատճառում, ապա դա հենց նա է։
Ուստի, ի սեր քո պատվի, ինչպես և նրան գոհացնելու համար, խնդրում եմ վերջ
տաս այդ բանին և նրան հանգիստ թողնես»։ Երիտասարդը, որ շատ ավելի կռահող
էր, քան վանականը, անմիջապես հասկացավ տիկնոջ հնարամտությունը և փոքր-ինչ
ամոթահար ձևանալով՝ ասաց, թե կջանա այսուհետև ձեռք քաշել այդ բանից, և
հրաժեշտ տալով վանականին, ելավ ու գնաց ուղիղ դեպի տիկնոջ տունը, որի
փոքրիկ լուսամուտի առաջ վերջինս միշտ կանգնած սպասում էր, թե երբ պիտի
անցներ երիտասարդը, որպեսզի մի կուշտ մտիկ տար նրան։ Տեսնելով, որ նա գալիս
է, տիկինը դեմքին այնպիսի ուրախ ու սիրալիր արտահայտություն տվեց, որ
երիտասարդը բավականաչափ լավ հասկացավ, որ ինքը շատ ճիշտ է ըմբռնել վանականի
ասածը, և այդ օրից սկսած, ի հաճույս իր և ի մեծագույն ուրախություն ու ի
մխիթարություն տիկնոջ, մեծ զգուշավորությամբ, իբր թե այլ գործով,
շարունակում էր գնալ ու գալ այդ փողոցով։

Մի որոշ ժամանակ անցնելուց հետո, երբ տիկինը նկատեց, որ ինքն էլ նրան է
դուր գալիս, ինչպես նա՝ իրեն, ցանկանալով ավելի հրապուրած լինել և նրա
աչքին ավելի հավաստի դարձնել իր սերը, պատեհ ժամ ընտրելով նորից գնաց հայր
սուրբի մոտ և, եկեղեցում նրա ոտքերի քով նստելով, սկսեց լաց լինել։
Տեսնելով այդ, վանականը կարեկցաբար հարցրեց, թե էլ ի՞նչ նորություն ունի
հայտնելու։ Տիկինր պատասխանեց. «Հա՛յր իմ, նորությունը, որ եկել եմ ձեզ
հայտնելու, վերաբերում է ոչ այլ ոքի, եթե ոչ դարձյալ ձեր այն նզովյալ
բարեկամին, որից գանգատվեցի նախանցյալ օրը։ Ինձ այնպես է թվում, որ նա
աշխարհ է եկել ինձ տանջելու և մեկ էլ այն բանի համար, որ գլխիս մի այնպիսի
բան բերի, որ ես օր ու արև չունենամ և այլևս երբեք չհամարձակվեմ ծունր դնել
ձեր առաջ»։— «Ինչպե՞ս թե,— գոչեց վանականը,— մի՞թե նա ձեռք չի քաշել
ձեզ անհանգստացնելուց»։— «Իհարկե՜ ոչ,— պատասխանեց դաման,— դեռ
ընդհակառակը, սկսած այն օրից, երբ ես ձեզ գանգատվեցի, կարծես թե իմ ջգրու,
երևի բարկացած լինելով, որ ձեզ գանգատվել եմ, նա առաջվա մեկ անգամի փոխարեն
հիմա առնվազն յոթ անգամ է անցնում մեր փողոցով։ Եվ փառք կլիներ, եթե նա
բավականանար միայն մեր տան մոտերքում անցուդարձ անելով ու հայացքներ
նետելով, բայց բանն այն է, որ այնքան համարձակ ու հանդուգն է դարձել, որ
հենց երեկ ինչ֊որ հիմար ապսպրանքներով տունս էր ուղարկել մի կնոջ և,—
կարծես թե ես քսակներ ու զարդագոտիներ չունեմ,— ուղարկել էր և՛ քսակ, և՛
գոտի, մի արարք, որը ես համարեցի և այժմ էլ համարում եմ այնքան
վիրավորական, որ եթե չվախենայի մեղք գործելուց և եթե չլիներ ձեր նկատմամբ
ունեցածս սերը, ընդունակ կլինեի կատաղելու, բայց ես ինձ զսպեցի և որոշեցի
նախքան ձեզ հայտնելը ոչինչ չանել և ոչ մի խոսք չասել այդ մարդուն։ Բացի
դրանից, երբ ես քսակն ու գոտին վերադարձրել էի բերող կնոջը, որպեսզի նա
տաներ ու ետ տար, և կոպտաբար դուրս էի արել տնիցս,— հանկարծ վախենալով,
որ չլինի թե այդ կինը յուրացնի իրերը, իսկ նրան էլ ասի, թե ես եմ վերցրել,
ինչպես որ, ըստ լսածիս, նրանք երբեմն անում են,— ետ կանչեցի նրան և,
զայրույթով բռնված, ձեռքիցն առա իրերը, որոնք և ահա բերել եմ, որպեսզի դուք
վերադարձնեք ձեր բարեկամին և իրեն էլ ասեք, որ ես իր նվերների կարիքը
չունեմ, որովհետև աստծո և ամուսնուս շնորհիվ, այնքան քսակ ու գոտի ունեմ,
որ նրան կարող եմ դրանց մեջ թաղել։ Եվ կասեմ ապա, որ եթե նա ձեռք չքաշի այդ
գործից, ես, ձեր հայրական թույլտվությամբ, ամեն ինչ կպատմեմ ամուսնուս ու
եղբայրներիս, և այն ժամանակ թող լինի ինչ որ լինելու է, որովհետև, ըստ իս,
ավելի լավ է նա՛ խայտառակ լինի, եթե պիտի խայտառակ լինի, քան թե նրա
պատճառով ինձ չարախոսեն։ Այդպե՞ս չէ, հայր իմ»։ Այդ ասելով և աղիողորմ
լալով, նա իր հագուստի տակից հանեց մի սքանչելի ու շքեղ քսակ և մի գեղազարդ
թանկարժեք գոտի ու նետեց վանականի ծնկների վրա, որն անվերապահորեն
հավատալով նրա բոլոր ասածներին և սոսկալի հուզված՝ վերցրեց այդ իրերն ու
ասաց. «Դո՛ւստր իմ, որ դու վշտացած ես՝ բոլորովին չեմ զարմանում և չեմ
կարող քեզ կշտամբել, այլ, ընդհակառակն, շատ եմ գովում, որ ամեն բանում
հետևել ես խորհրդիս։ Ես նախանցյալ օրը հանդիմանեցի նրան, բայց նա վատ է կա
տարել ինձ տված խոստումը, ուստի, ինչպես դրա, այնպես էլ այդ նոր արարքի
համար ես ցանկանում եմ նրան այնպիսի դաս տալ, որ այլևս չհամարձակվի քեզ
նեղացնել. իսկ դու, օրհնյա՛լ, մի՛ զայրանար այնքան, որ որոշես այդ բանը
պատմել քո հարազատներից մեկնումեկին, զի դա նրա գլխին մեծ փորձանք կբերի։
Մի՛ կարծիր բնավ, թե նրա արարքը կարող է արատավորել քո պատիվը, քանզի ես
միշտ, ինչպես աստծո, այնպես էլ մարդկանց առաջ, կլինեմ քո պարկեշտության
անդրդվելի վկան»։

Տիկինը փոքր֊ինչ մխիթարված ձևացավ և, թողնելով այդ զրույցը, ծանոթ լինելով
ինչպես նրա, այնպես էլ մյուս վանականների ագահությանը, ասաց. «Հա՛յր իմ,
այս քանի գիշեր երազիս հայտնվում են իմ հարազատները և, ինչպես ինձ թվում է,
նրանք հանդերձյալ աշխարհում սոսկալի տանջանքների մեջ են և ամենից շատ մի
բան են խրնդրում՝ ողորմալ վասն իրենց հոգու հանգստության, մանավանդ մայրս.
նա ինձ այնքան տխուր և դժբախտ երևաց, որ նայելիս մեղքս գալիս էր։ Ինձ թվում
է, որ նա շատ է վշտացած, տեսնելով, թե այդ անաստվածը ի՛նչ փորձանքներ է
բերում գլխիս։ Ուստի ուզում եմ, որ դուք նրանց հոգու հանգստության համար
քառասուն պատարագ մատուցեք սուրբ Գրիգորին՝ ձեր աղոթքներով հանդերձ,
որպեսզի տերը նրանց ազատի դժոխքի հրից»։ Այդ ասելով, նա վանականի ձեռքը
դրեց մի ֆլորին։ Հայր սուրբը ուրախությամբ վերցրեց փողը և, բարի խոսքերով
ու բազում օրինակներով ամրապնդելով նրա բարեպաշտությունը և իր օրհնությունը
տավով ազատ արձակեց։

Տիկնոջ գնալուց հետո վանականը, չհասկանալով, որ իրեն հիմարի տեղ են դրել,
մարդ ուղարկեց իր բարեկամի հետևից, որը գալով և նրան գազազած տեսնելով՝
անմիջապես կռահեց, որ նա տիկնոջից բան-ման է լսել, և սպասեց, թե ինչ է
ասելու։ Վանականը, կրկնելով առաջվա ասածը և նորից վիրավորիչ ու զայրալի
խոսքեր ասելով, սկսեց նրան նախատել տիկնոջ պատմած արարքի համար։
Երիտասարդը, որ դեռ չէր հասկացել, թե նրա միտքն ինչ է, քսակն ու գոտին
ուղարկելու հանգամանքը բավական թույլ ժխտեց, որպեսզի վանականը շարունակեր
հավատալ տիկնոջ ասածին, եթե իսկապես նա այդպիսի բան էր ասել։ Բայց
վանականը, սոսկալի զայրացած, նրան ասաց. «Ինչպե՞ս ես համարձակվում ժխտել,
անպիտա՛ն արարած։ Ահավասիկ իրերը. նա ինքը լալով բերեց ու հանձնեց ինձ, մի
լավ նայիր, ծանոթ չե՞ն քեզ»։ Երիտասարդը, ամոթահար ձևանալով, ասաց. «Դե՛հ,
իհարկե, ծանոթ են, ձեր առաջ զղջում եմ արարքս և, տեսնելով նրա այդ
վերաբերմունքը, երդվում եմ ինձ այնպես պահել, որ այլևս այդ մասին ոչ մի
խոսք չլսեք»։ Եվ դեռ երկար տևեց այդ խոսակցությունը, մինչև որ, վերջապես,
վանականը, այդ ոչխարագլուխը, իր բարեկամին հանձնեց քսակն ու գոտին, ապա շատ
խրատեց ու խնդրեց, որ նա այլևս այդպիսի բան չանի, և բաց թողեց միայն այն
ժամանակ, երբ երիտասարդը խոստացավ նրա խրատը կատարել։ Երիտասարդը, խիստ
ուրախացած ինչպես տիկնոջ սիրո այդ առհավտչյան ստացած լինելու, այնպես էլ
հիանալի ընծաների համար, իսկույն ևեթ գնաց հիշյալ փողոցը, որտեղ իր դամային
ցույց տվեց, որ իրերն արդեն իր մոտ են, տիկինն էլ, իհարկե, շատ գոհ
մնաց,— հատկապես այն հանգամանքից, որ իր մտադրությունն այդպիսով ավելի ու
ավելի էր գլուխ գալիս։ Եվ երբ գործը հաջողությամբ պսակելու համար նա այլ
բան չէր ցանկանում, քան այն միայն, որ ամուսինը որևէ տեղ ուղևորվեր, եղավ
որ, ինչ֊որ գործերի բերումով, վերջինս ստիպվեց Ջենովա գնալ։ Հենց որ նա ձի
նստեց ու ճանապարհ ընկավ, տիկինն իսկույն ևեթ գնաց հայր սուրբի մոտ և, շատ
գանգատվելուց հետո, լաց լինելով ասաց. «Հա՛յր իմ, այժմ ձեզ անկեղծորեն
կասեմ, որ այլևս չեմ կարող համբերել։ Բայց քանի որ նախանցյալ օրը ես ձեզ
խոստացել էի առանց ձեզ հայտնելու ոչինչ չանել, այժմ եկել եմ ձեր առաջ
արածիս համար արդարանալու։ Իսկ որպեսզի դուք հավատաք, որ ես իրավունք ունեմ
թե՛ լալու և թե՛ գանգատվելու, ցանկանում եմ ձեզ պատմել, թե այս առավոտ,
ժամերգության զանգը տալուց քիչ առաջ, ինչ արավ ձեր բարեկամը, այդ դժոխքից
փախած սատանան։ Չգիտեմ նրան ի՛նչ հույս էր ներշնչել այն հանգամանքը, որ
երեկ առավոտ ամուսինս գնաց Ջենովա, և ահա այսօր, հիշածս պահին, նա մտնում է
մեր պարտեզը, բարձրանում է ծառն ու հասնում իմ սենյակի լուսամուտին, որ
բացվում է պարտեզի վրա. նա արդեն ցանկանում էր մտնել սենյակս, երբ ես,
իսկույն արթնանալով, դուրս թռա անկողնից և սկսեցի ճչալ, ու դեռ էլի կճչայի,
եթե նա, որ դեռևս չէր կարողացել ներս մտնել, աստծո և ձեր անունը տալով
չաղաչեր գթալ իրեն՝ հայտնելով իր ով լինելը։ Այդ պատճառով էլ, լսելով նրա
աղաչանքը, ձեր սիրույն ձայնս կտրեցի և, այնպես մերկ, ինչպես եղել եմ
ծնվելուս պահին, վազեցի ու լուսամուտը շրխկոցով փակեցի նրա քթի դեմ, իսկ
նա, երևի, վատ ժամի գնաց, քանի որ դրանից հետո նրան այլևս չեմ տեսնում։
Դե՛հ, հիմա ինքներդ դատեցեք, լա՞վ բան էր նրա արածը, և արդյոք կարելի՞ է
դիմանալ։ Ինչ վերաբերում է ինձ, ես չեմ ցանկանում ներել այդ արարքը, առանց
այն էլ ձեր սիրույն ես նրան չափից ավելի եմ ներել»։

Լսելով նրան, վանականն սկսեց կատաղությունից ինքն իրեն ուտել և ասելու խոսք
էլ չէր գտնում, միայն նորից ու նորից հարցնում էր, թե արդյո՞ք տիկինը լա՞վ
է իմացել, որ հենց նա է եղել, այլ ոչ թե մի ուրիշը։ Տիկինը պատասխանեց.
«Ի՞նչ եք ասում, մի՞թե ես չեմ կարող նրան ուրիշից զանազանել։ Ես ձեզ ասում
եմ, որ հենց նա էր, և եթե նա ժխտի՝ մի հավատաք»։ Այնժամ վանականն ասաց.
«Դո՛ւստր իմ, ես կարող եմ միայն այն ասել, որ դա շատ մեծ անպատկառություն է
և չափազանց վատ արարք, իսկ դու նրան վռնդելով վարվել ես ինչպես հարկն է,
բայց քանի որ աստված քեզ փրկել է անպատվությունից, ապա խնդրում եմ, որ դու,
արդեն երկու անգամ հետևած լինելով խորհրդիս, այժմ էլ նույն կերպ վարվես,
այսինքն՝ հարազատներիցդ ոչ մեկին չգանգատվելով՝ թույլ տաս, որ ինքս անեմ
ինչ որ պետք է, որից հետո կտեսնես, թե արդյոք չպիտի՞ հաջողեմ սանձել այդ
կապը կտրած սատանային, որին սրբի տեղ էի դնում, և եթե ես կարողանամ նրան ետ
պահել այդ անասնությունից, ուրեմն լա՛վ, իսկ եթե չհաջողեցի, ապա հենց այժմ
իսկ, օրհնությունս տալու հետ միասին, քեզ տալիս եմ նաև թույլտվությունս՝
նրա հետ վարվելու այնպես, ինչպես ինքդ կկամենաս»։— «Թող այդպես լինի,—
ասաց տիկինը,— այս անգամ չեմ ուզում ո՛չ ձեր զայրույթը շարժել, ո՛չ էլ
ձեզ չանսալ, միայն թե ջանացեք, որ նա սրանից հետո չհամարձակվի ինձ
հետապնդել, հակառակ դեպքում, այդ գործով այլևս ձեզ չեմ դիմի»։ Եվ այլևս ոչ
մի խոսք չասելով, բարկացած ձևանալով, թողեց ու հեռացավ վանականի մոտից։

Դեռ նոր էր նա եկեղեցուց ոտքը դուրս դրել, երբ երիտասարդը եկավ։ Վանականը
կանչեց նրան և, մի կողմ տանելով, այնպիսի թունդ հայհոյանքներ տվեց, որ
աշխարհիս երեսին դեռ ոչ ոք չի լսել, անվանելով ստոր, երդմնազանց ու
դավաճան։ Երիտասարդն էլ, որ արդեն երկու անգամ փորձել ու տեսել էր, թե
իրականում ի՛նչ էր նշանակում վանականի հայհոյանքը, ուշադրությամբ լսելով և
խուսափուկ պատասխաններով նրան ստիպելով մտքինը հայտնել, վերջապես ասաց.
«Ի՞նչն է ձեր այդ զայրույթի պատճառը մեսսերե, Քրիստոսին խաչողը հո ես չեմ
եղել»։ Վանականը պատասխանեց. «Ա՜յ քեզ անամոթ։ Հապա մի լսեցեք ի՜նչ է
ասում։ Եվ այնպես է խոսում, որ կարծես արդեն մեկ կամ երկու տարի է անցել և
մոռացել է իր վատ արարքն ու ստորությունները։ Մի՞թե առավոտյան ժամերգության
պահից մինչ պահը սույն կարողացար մոռանալ, որ վիրավորել ես մերձավորիդ։
Որտե՞ղ ես եղել այսօր լուսաբացից քիչ առաջ»։ Երիտասարդն այսպես պատասխանեց.
«Չգիտեմ, թե որտեղ եմ եղել, սակայն խոսք չկա, լուրը շուտ է տեղ հասել»։—
«Ճիշտ է,— ասաց վանականը,— լուրն ինձ հասել է. երևի կարծում էիր, որ
եթե ամուսինը տանը չէ, ապա մեծարժան տիկինն անմիջապես քեզ իր գիրկը կառնի։
Ա՜յ քեզ կտրիճ, ա՜յ քեզ ազնիվ մարդ։ Գիշերային շրջմոլիկ է դարձել,
պարտեզների դռներ է բացում, ծառեր է բարձրանում. չլինի՞ թե ուզում ես
աներեսությունով ընկճել այդ սուրբ կնոջ առաքինությունը։ Երևի այդ է մտքինդ,
որ կեսգիշերին ծառեր ես բարձրանում։ Բայց այդ տիկնոջ համար աշխարհում ոչինչ
այնքան զզվելի չէ, որքան քո անձը, իսկ դու շարունակ ջանում ես նույնն անել։
Էլ չեմ ասում, որ նա շատ անգամ է քեզ ցույց տվել իր զզվանքը, իսկ դու իմ
հանդիմանություններից հետո, խո՜սք չունեմ, լա՜վ ես խելքի եկել։ Դե՛, որ
այդպես է, լսիր ասելիքս, ոչ թե քեզ սիրելու, այլ իմ համառ խնդրանքների
պատճաոով այդ կինը մինչև հիմա արածներիդ համար ձայն չէր հանում, բայց այլևս
նա չի լռելու, և եթե նորից որևէ բանով նրան վշտացնես, ապա գիտցիր, որ ես
նրան թույլատրել եմ վարվել ըստ իր հայեցողության։ Ի՞նչ պիտի անես դու, եթե
նա այդ բոլորը իր եղբայրներին պատմի»։ Բավականաչափ հասկանալով այն, ինչ
ուզում էր հասկանալ, երիտասարդը ոչխարագլուխ վանականին հանգստացրեց առատ
խոստումներով և, հեռանալով նրա մոտից, մյուս օրը լուսադեմին մտավ պարտեզը,
բարձրացավ ծառը և, լուսամուտը բաց գտնելով, մուտք գործեց սենյակը և առանց
հապաղելու մտավ գիրկն իր դամայի, որր մեծ փափագով սպասում էր և նրան
դիմավորեց չտեսնված ուրախությամբ, հետն էլ ասելով. «Խորի՜ն
շնորհակալություն վանականին, որ քեզ այսքան լավ է ցույց տվել այստեղ
հասնելու ճանապարհը»։ Եվ այնուհետև վայելելով հաճույքը փոխադարձ, զրուցելով
և շատ ծիծաղելով ցանցառ վանականի միամտության վրա, անվերջ ծաղրելով
ջուլհակի սանդերքը, գզոցն ու ջահրան, նրանք վայեյում էին հաճույքը
մեծագույն։ Դրանից հետո նրանք իրենց գործերն այնպես դասավորեցին, որ այլևս
հարկ չլիներ գնալու պարոն վանականի մոտ, և այնուհետև լուսացրին շատ ու շատ
այդպիսի ուրախ գիշերներ, որոնց նմանը թո՜ղ աստված բաշխի և՛ ինձ, և՛ բոլոր
կարոտյալներին։


## Նովել չորրորդ

_Դոն Ֆելիչեն եղբայր Պուչչիոյին սովորեցնում է, թե ինչպես պետք է երանելոց
կարգն անցնել՝ կատարելով որոշ ապաշխարանք. եղբայր Պուչչիոն ապաշխարում է,
իսկ այդ ժամանակ Դոն Ֆելիչեն զվարճանում է նրա կնոջ հետ։_

Երբ Ֆիլոմենան, իր պատմությունն ավարտելով, լռեց, իսկ Դիոնեոն սիրալիր
արտահայտություններով գովեց թե՛ դամայի սրամտությունը և թե՛ այն աղոթքը,
որով Ֆիլոմենան ավարտեց իր պատմությունը, թագուհին ծիծաղելով նայեց
Պամֆիլոյին և ասաց. «Այժմ, Պամֆիլո, մեր զվարճանքը շարունակիր որևէ ուրախ
պատմությամբ»։— «Սիրո՛վ»,— ասաց Պամֆիլոն և սկսեց այսպես.— Մադո՛ննա,
շատ կան այնպիսի մարդիկ, որոնք, ցանկանալով դրախտ ընկնել, իրենք էլ
չնկատելով՝ ուրիշներին են այնտեղ ուղարկում, ինչպես վերջերս ուղարկվեց մեր
հարևանուհին, որի պատմությունը կլսեք հիմա։

Ինչպես ինձ վիճակվել է լսել Սան֊Բրանկացիոյի մոտ ապրում էր Պուչչիո դի
Ռիների անունով մի լավ ու հարուստ մարդ, որը, հետագայում ամբողջովին
նվիրված լինելով բարեպաշտության, դարձավ սուրբ Ֆրանցիսկոյի ուխտի երրորդ
կարգի հոգևոր եղբայր և հորջորջվեց եղբայր Պուչչիո։ Հետևելով իր հոգևոր
հակումներին և ընտանիքում իր կնոջից ու աղախնից բացի, ոչ ոք չունենալով,
հետևապես՝ զերծ լինելով որևէ բանի մասին մտածելու անհրաժեշտությունից, նա
հաճախ էր եկեղեցի գնում։

Լինելով տկարամիտ և անտաշ, նա մի գլուխ կրկնում էր իր «Հայր մերը», լսում
քարոզներն ու պատարագները, երբեք բաց չէր թողնում աշխարհականների հոգևոր
երգասացությանը ներկա լինելու առիթը, ծոմ էր պահում ու ձաղկում իրեն, և
ասողներ կային, թե նա ծաղկվողների աղանդին է պատկանում։

Նրա կինը, անունը Իզաբետտա, որը դեռ շատ ջահել էր՝ քսանութ-երեսուն
տարեկան, թարմ ու գեղեցիկ, կարմիր խնձորի պես փամփլիկ, ամուսնու
սրբակեցության, բայց գուցե և նրա թերության պատճառով հաճախ շատ ավելի
երկարատև դիետա էր պահպանում, քան ցանկալի էր, և երբ նա ուզում էր քնել և
թերևս զվարճանալ Պուչչիոյի հետ, ամուսինը միայն այն էր անում, որ նրան
պատմում էր Քրիստոսի կյանքի կամ եղբայր Նաստաջիոյի քարոզների կամ Մարիամ
Մագթաղինացու ողբի մասին և այլ նման բաներ։ Այդ ժամանակ Փարիզից վերա
դարձել էր Դոն Ֆելիչե անունով մի վանական, որը պատկանում էր սուրբ
Բրանկացիո վանքի միաբանությանը, շատ երիտասարդ, գեղեցկատես, սուր խելքի և
խորունկ գիտելիքների տեր մի մարդ, որի հետ եղբայր Պուչչիոն շատ մտերմացավ։
Եվ քանի որ նա շատ լավ էր փարատում Պուչչիոյի յուրաքանչյուր կրոնական
տարակուսանքը և, բացի այդ, կռահած լինելով նրա հակումները, նրա առաջ ինքն
իրեն ներկայացնում էր որպես սուրբ մի այր, ապա եղբայր Պուչչիոն սկսեց նրան
երբեմն իր տունը հրավիրել՝ մերթ ճաշելու, մերթ ընթրելու, նայած
պատահմունքին։ Եղբայր Պուչչիոյի կինն ևս, ամուսնու սիրուն, բարեկամացավ նրա
հետ և հաճությամբ էր պատվում նրան։ Եվ այսպես, հաճախելով եղբայր Պուչչիոյի
տունը և տեսնելով, որ նրա կինը գեղեցիկ է ու թմփլիկ, վանականը կռահեց, թե
այդ կինը ամենից շատ ինչի՛ կարիքն է զգում, և մտածեց հնարավորության
դեպքում եղբայր Պուչչիոյի աշխատանքը իր վրա առնել։ Մի երկու անգամ բավական
լկտիաբար աչքելով տիկնոջը, նա կարողացավ նրա սրտումն էլ բորբոքել այն
ցանկությունը, որ ուներ ինքը։ Տեսնելով իր հաջողությունը, վանականն առաջին
իսկ առիթով տիկնոջ հետ խոսեց իր ցանկության մասին, սակայն,- թեև տիկինը
միանգամայն պատրաստակամ էր գործը հաջողությամբ պսակելու,— նա չէր
կարողանում գտնել այդ անելու հնարը, որովհետև տիկինը չէր համաձայնում նրա
հետ կենակցել ոչ մի այլ տեղ, բացի իր տնից, իսկ տանն էլ դա հնարավոր չէր,
քանի որ եղբայր Պուչչիոն երբեք դուրս չէր գալիս քաղաքից, որը և խիստ
վշտացնում էր վանականին։ Երկար ժամանակ անց՝ նա գտավ իր դամայի հետ հենց
վերջինիս տանը մերձենալու հնարը, որ չպիտի հարուցեր ոչ մի կասկած, եթե
նույնիսկ եղբայր Պուչչիոն տանը լիներ։ Եվ ահա մի անգամ, երբ Պուչչիո
եղբայրն այցի գնաց նրան, նա սկսեց այսպես խոսել նրա հետ. «Ես նկատել եմ,
եղբա՛յր Պուչչիո, որ դու սուրբ այր դառնալու փափագ ունես, մի նպատակ, դեպի
որը, ինչպես ինձ թվում է, դու գնում ես երկար ճանապարհով, մինչդեռ կա մի
ուրիշ, շատ ավելի կարճ ճանապարհ, որին ծանոթ են պապը և նրա ավագ
պրելատները, որից և օգտվում են, բայց չեն ցանկանում, որ հայտնի լինի
ուրիշներին, որովհետև հոգևոր դասը, որն ըստ մեծի մասի ողորմությամբ է
ապրում, անմիջապես կսնանկանար, եթե դա իմացվեր, քանզի աշխարհականներն այլևս
նրանց սիրտը չէին շահի ո՛չ ողորմությամբ, ո՛չ էլ այլ մի բանով։ Բայց քանի
որ դու իմ բարեկամն ես և հաճախ ես հարզել ու պատվել ինձ, ապա ես, եթե միայն
հավատացած լինեմ, որ դու այդ ճանապարհը ոչ ոքի ցույց չես տա, պատրաստ եմ
քեզ հրահանգելու»։ Եղբայր Պուչչիոն, որն այրվում էր այդ բանն իմանալու
ցանկությունից, նախ և առաջ սկսեց համառորեն խնդրել, որ նա հրահանգի իրեն,
իսկ հետո սկսեց երդվել, թե քանի որ ինքն էլ միևնույնն է ցանկանում, երբեք
ոչ ոքի չի հայտնի այդ ճանապարհը և, եթե ուժերը ներելու լինեն, ինքն
անմիջապես ոտք կդնի այդ ճանապարհր։ «Քանի որ դու խոստանում ես, — ասաց
վանականը,— ապա ես կխրատեմ քեզ։ Հարկ է գիտենաս, և սուրբ հայրապետներն էլ
նույնն են ուսուցանում, որ ով ուզում է երանելոց կարգն անցնել, պիտի կատարի
այնպիսի ապաշխարանք, որի մասին հիմա կասեմ, բայց աշխատիր լավ ըմբռնել
ասածս։ Չեմ ուզում ասել, թե ապաշխարելուց հետո դու կդադարես մեղավոր
լինելուց, ինչպես որ հիմա ես, բայց կլինի այնպես, որ այն բոլոր մեղքերը, որ
դու գործել ես մինչ ապաշխարանքը, կսրբվեն և թողություն կստանան, իսկ այն
մեղքերը, որ գործելու կլինես հետո, դժոխապարտության արժանի չեն համարվի,
այլ կսրբվեն մասունքի սուրբ ջրով, ինչպես հիմա ի չիք պիտի դառնան թողության
ենթակա մեղքերդ։ Ուրեմն, ամենից առաջ անհրաժեշտ է, որ ապաշխարանքդ սկսելուն
պես՝ մեծ ջերմեռանդությամբ խոստովանես մեղքերդ, այնուհետև պետք է ծոմ պահես
և դիմես մեծագույն ժուժկալության, որը պետք է տևի քառասուն օր, որի
ընթացքում պետք է խուսաւիես ոչ միայն ուրիշի, այլև սեփական կնոջդ
մերձենալուց։ Դրանից զատ, տանդ մեջ պետք է ունենաս մի այնպիսի տեղ, որտեղից
գիշեր ժամանակ կարողանաս դիտել երկինքը և երեկոյան ժամերգությունից հետո
գնաս այնտեղ, և պետք է որ այնտեղ դրված լինի շատ լայն մի սեղան,
հարմարեցված այնպես, որ կանգնած մնալով՝ դու կարողանաս նրան հենել կռնակդ
և, ոտքերդ գետնին պահած, ձեռքերդ տարածես ինչպես խաչյալ. եթե ցանկանաս
ձեռքերդ գամել զանազան մեխերով, կարող ես այդ էլ անել։ Եվ ահա այդպես
նայելով երկնքին՝ պետք է այդ կերպ կանգնած մնաս, չշարժվելով մինչև
առավոտյան ժամերգությունը։ Եթե դու գրագետ լինեիր, ապա պատշաճ կլիներ, որ
այդ ժամանակ կարդայիր մի քանի աղոթք, որ ես կգրեի ու կտայի քեզ, բայց քանի
որ դու այդպիսին չես՝ պետք է 300 անգամ կրկնես «Հայր մերը» և 300 անդամ էլ
«Աստվածայինը» հանուն սուրբ երրորդության։ Եվ նայելով երկնքին՝ շարունակ
պիտի հիշես աստծուն, երկրի և երկնքի արարչին, ու փրկչի չարչարանքը՝ կանգնած
լինելով նույն այն դիրքով, որով նա գտնվեց խաչի վրա։ Այնուհետև, երբ հնչեն
առավոտյան ժամերգության զանգերը, դու կարող ես, հենց այդպես, առանց
հանվելու գնալ ու պառկել մահճակալի վրա և քնել, իսկ մյուս օրն առավոտյան
գնալ եկեղեցի ու այնտեղ հոտնկայս լսել առնվազն երեք պատարագ և 50 անգամ
կրկնել «Հայր մերը» և այդքան անգամ էլ «Աստվածայինը». դրանից հետո
պայծառացած սրտով կարող ես կատարել քո այլևայլ գործերը, եթե ունես
այդպիսիք, իսկ հետո ճաշես և ապա գնաս եկեղեցի՝ երեկոյան ժամերգության,
այնտեղ ասես մի քանի աղոթք, որոնք ես կգրեմ քեզ համար, և առանց որոնց
անհնար է գործը գլուխ բերել, իսկ այնուհետև, երեկոյան ժամերգությունից
հետո, վերստին սկսես՝ համաձայն իմ հրահանգի։ Անելով այդ ամենը, որը մի
ժամանակ ես ինքս եմ արել, դու, հուսով եմ, նախքան ապաշխարանքի լրումը,
կճաշակես հավիտենական երանության հրաշալի զորությունը, եթե ասածներս
բարեպաշտությամբ կատարես»։ Այնժամ եղբայր Պուչչիոն պատասխանեց. «Դա այնքան
էլ դժվարին և շատ ժամանակ պահանջող գործ չէ և կարելի է մեծ դյուրությամբ
կատարել, ուստի ուզում եմ հանուն աստծո սկսել հենց կիրակի օրն իսկ»։

Թողնելով նրան և վերադառնալով տուն, նա վանականի թույլտվությամբ այդ ամենը
մի առ մի պատմեց կնոջը։ Կինն էլ, վանականի այն պահանջից, թե մինչև
առավոտյան ժամերգությունը ամուսինը պիտի անշարժ կանգնած մնար, շատ լավ
կռահեց, թե ինչ է եղել խրատողի մտքում, և քանի որ դա նրան խիստ հարմարավոր
թվաց, պատասխանեց, թե ինքը շատ գոհ է ինչպես այդ, այնպես էլ այն բոլոր բարի
գործերի համար, որ ամուսինը պիտի ձեռնարկեր վասն իր հոգու փրկության, և որ
նրա ապաշխարանքն ավեյի փրկավետ դարձնելու նպատակով պատրաստ է նրա հետ
միասին ծոմ պահել, բայց հրաժարվում է մնացած պահանջները կատարելուց։
Համաձայնելով դրան, եղբայր Պուչչիոն կիրակի օրը սկսեց իր ապաշխարանքը, իսկ
վարդապետը, պայմանավորված լինելով նրա կնոջ հետ, նրա մոտ ընթրելու էր գալիս
գրեթե ամեն երեկո, այն ժամին, երբ ոչ ոք չէր կարող նկատել, հետը բերելով
զանազան այնպիսի բաներ, որ կարողանար կարգին ուտել և կոնծել։ Ապա պառկում
էր տիկնոջ հետ մինչև առավոտյան ժամերգությունը, երբ տեղից ելնելով հեռանում
էր, իսկ եղբայր Պուչչիսն էլ վերադառնում էր անկողին։

Այն տեղը, որ եղբայր Պուչչիոն ընտրել էր ապաշխարելու համար, գտնվում էր
կնոջ ննջասենյակի կողքին և ոչնչով անջատված չէր նրանից, բացի մի բարալիկ
պատից։ Մի անգամ, երբ վանականը չափազանց անզուսպ կերպով էր զվարճանում նրա
կնոջ հետ, իսկ սա էլ նրա հետ, եղբայր Պուչչիոյին թվաց, որ հատակին ինչ֊որ
ցնցում է զգում, ուստի և, արդեն հարյուրերորդ անգամ կրկնած լինելով «Հայր
մերը», կանգ առավ և, տեղից չշարժվելով՝ ձայն տվեց կնոջն ու հարցրեց, թե ինչ
է անում նա: Դաման, որ շատ զվարճախոս կին էր և թերևս այդ պահին թամբել էր
սուրբ Բենեդիկտի կամ սուրբ Հովնան Գվալբերտի երիվարը, պատասխանեց.
«Հոգյա՛կս, ես շուռումուռ եմ գալիս ինձ համար»։ Այնժամ եղբայր Պուչչիոն
ասաց. «Ինչպե՞ս թե շուռումուռ ես գալիս. ի՞նչ խորհուրդ ունի քո այդ
շուռումուռ գալը»։ Կինը, ծիծաղելով և ուրախ֊ուրախ (կտրի՜ճ կին էր նա և
գուցե ծիծաղելու պատճառ էլ ուներ) պատասխանեց. «Մի՞թե դու չգիտես, թե ինչ
խորհուրդ ունի։ Ես հազար անգամ լսել եմ, թե ինչպես ինքդ ասում էիր, որ ով
անկողին է մտնում առանց ընթրելու՝ նա ողջ գիշերը կթավալվի և շուռումուռ
կգա»։ Եվ հավատաց եղբայր Պուչչիոն, թե ծոմապահությունն էր նրա անքնության
պատճառը, և դրա համար է այդպես թավալ-թավալ գալիս մահճակալի վրա, ուստի և
միամտորեն ասաց. «Կի՛ն, չէ՞ որ ասում էի ծոմ մի պահի, բայց քանի որ դու,
այնուհանդերձ, ցանկացար պահել, այլևս մի՛ մտածիր այդ մասին և աշխատիր
խաղաղվել. դու այնպես ես տարուբերվում անկողնի վրա, որ ցնցում ես ամենայն
ինչ, որ կա մեր տանը»։ Այնժամ կինը պատասխանեց. «Դու մի անհանգստանար, ես
լավ գիտեմ իմ անելիքը, դու քո գործին նայիր, իսկ ես կաշխատեմ իմ գործը
ուժերիս ներածին չափ լավ անել»։ Եղբայր Պուչչիոն լռեց և նորից սկսեց իր
«Հայր մերը»։ Իսկ կինը, պատվիրելով անկողինը հարդարել տան մի այլ մասում,
ինչպես այդ գիշերը, դրանից հետո էլ վանականի հետ իր ժամանակն անց էր
կացնում մեծ ուրախության մեջ, քանի դեռ տևում էր եղբայր Պուչչիոյի
ապաշխարանքը։ Եվ երբ վանականը հեռանում էր, կինը վերադառնում էր իր
անկողինը, իսկ քիչ հետո ապաշխարելուց նույն այդ տեղն էր վերադառնում եղբայր
Պուչչիոն։

Երբ այսպես շարունակվում էր թե՛ եղբայր Պուչչիոյի ապաշխարանքը և թե՛ նրա
կնոջ վայելքը վանականի հետ, կինը հաճախ կատակելով՝ ասում էր սրան. «Եղբայր
Պուչչիոյին դու ստիպում ես ապաշխարել, բայց նրա շնորհիվ ինքներս դրախտին
արժանացանք»։ Եվ քանի որ դա հաճելի էր իր համար, ապա և ինքը, որ ամուսնու
մոտ երկար ժամանակ դիետա էր պահպանել, այնպես ընտելացավ վանականի տված
սննդին, որ,— թեև եղբայր Պուչչիոյի ապաշխարանքն արդեն ավարտվել էր,—
գտավ մի ուրիշ տեղում վանականից հյուրասիրվելու հնարավորությունր և երկար
ժամանակ զգուշաբար օգտվում էր այդ բանից ի բավականություն իր։ Այդպիսով
(որպեսզի պատմվածքի վերջին խոսքը հակասած չլինի առաջինին), հենց այնպես էլ
եղավ, որ այն ժամանակ, երբ եղբայր Պուչչիոն ապաշխարելով մտածում էր դրախտ
ընկնելու մասին, դրախտ ուղարկեց վանականին, որը նրան ցույց էր ավել կարճ
ճանապարհը, ինչպես և իր կնոջը, որր Պուչչիոյի մոտ մեծապես զրկված էր այն
բանից, որից վանականը, ողորմած մարդ լինելով, նրան բաժին էր հանում ամենայն
առատությամբ։


## Նովել հինգերորդ

_Զիման իր նժույգը նվիրում է մեսսեր Ֆրանչեսկո Վերջելեզիին և փոխարենը,
վերջինիս համաձայնությամբ, խոսում նրա կնոջ հետ։ Երբ տիկինը ձայն չի
հանում, նա պատասխանում է նրա փոխարեն ու նրա անունից, և ամեն ինչ
կատարվում է ըստ այդ պատասխանների։_

Երբ Պամֆիլոն, ոչ առանց դամաների ծիծաղը շարժելու, ավարտեց իր նովելը
եղբայր Պուչչիոյի մասին, թագուհին, իր արժանապատվության զգացումով
համակված, Ելիզային հրամայեց շարունակել։ Իսկ սա, որ ծաղրասեր էր, ոչ թե
չարախնդությունից, այլ իր վաղեմի սովորույթի բերումով, այսպես սկսեց իր
խոսքը.— Շատերն այն մարդկանցից, որոնք շատ բան գիտեն, կարծում են, թե
ուրիշներր ոչինչ չգիտեն, և հաճախ, երբ մտադրվում են խաբել ուրիշներին,
նկատում են,— սակայն այդ անելուց հետո միայն,— որ իրենք են նրանցից
խաբվել։ Ուստի ես մեծ անմտություն եմ համարում այն, որ որևէ մեկը մտադրվում
է անտեղի փորձել ուրիշի խելքը։ Բայց քանի որ, թերևս, ոչ բոլորն են համամիտ
իմ կարծիքին, ես ցանկանում եմ, սահմանված կարգին հետևելով, ձեզ պատմել, թե
ի՛նչ փորձանք եկավ մի պիստոյացի ազնվականի գլխին։

Պիստոյայում ապրում էր Վերջելեզիների գերդաստանից սերված մի ազնվական,
անունը մեսսեր Ֆրանչեսկո, շատ հարուստ, խելացի, առհասարակ շրջահայաց, բայց
չափազանց ժլատ մի մարդ, որը, ստիպվելով որպես պոդեստ մեկնելու Միլան, ձեռք
էր բերել ու ճարել այն ամենը, ինչ անհրաժեշտ էր վայելուչ կերպով այնտեղ
ժամանելու համար, բացի հեծնելու ձիուց, որը խիստ անհրաժեշտ էր։ Որոնելով և
չգտնելով ոչ մի այնպիսի ձի, որ իր սրտովը լիներ, նա շատ էր մտահոգված։ Այդ
ժամանակ քաղաքում ապրում էր մի երիտասարդ, անունը Ռիչյարդո, ոչ բարձր
ծագում ունեցող, բայց շատ հարուստ մի անձնավորություն, որը հագնվում էր
այնպես լավ ու մաքուր, որ բոլորը նրան սովորաբար Զիմա (Պճնամոլ) էին
անվանում։ Նա վաղուց էր սիրում մեսսեր Ֆրանչեսկոյի կնոջը, այդ շատ գեղեցիկ
ու պարկեշտ տիկնոջը, և, առանց հաջողություն ունենալու, տարված էր նրանով։
Նա ուներ մի նժույգ, որը Տոսկանայի ամենագեղեցիկ ձիերից մեկն էր, և այդ
գեղեցկության համար նա իր ձին շատ բարձր էր գնահատում։ Քանի որ բոլորը
գիտեին, որ նա հրապուրված է մեսսեր Ֆրանչեսկոյի կնոջով, ապա մեկը սրա
ամուսնուն ասաց, որ եթե սա Զիմայից ձին խնդրելու լինի՝ անշուշտ պիտի ստանա
հանուն այն սիրո, որ Զիման տածում է նրա կնոջ հանդեպ։ Մեսսեր Ֆրանչեսկոն,
իր ժլատությունից դրդված, Զիմային կանչել տվեց իր մոտ, խնդրեց ձին ծախել,
ենթադրելով, թե նա ձին կառաջարկի որպես նվեր։ Այդ լսելով, Զիման ուրախացավ
և ասաց. «Մեսսե՛րե, եթե դուք ինձ տայիք այն ամենը, ինչ աշխարհումս ունեք,
դարձյալ չէիք կարողանա գնել իմ նժույգը։ Բայց եթե ուզում եք, կարող եք
նժույգը ստանալ, պայմանով, որ ձին ձեզ տալուց առաջ ես հնարավորություն
ունենամ, ձեր թույլտվությամբ և ձեր ներկայությամբ, մի քանի խոսք ասելու ձեր
կնոջը, սակայն կարողանամ դա անել այնպես, որ ինձ ոչ ոք չլսի, բացի նրանից»։
Ազնվականը, ժլատությունից մղված, ասաց, թե համաձայն է, և նրան թողնելով իր
ապարանքի դահլիճում՝ գնաց կնոջ սենյակը և, սրան պատմելով, թե ինքն ի՛նչ
հեշտությամբ կարող է տիրանալ ձիուն, հրամայեց գնալ ու լսել Զիմային, և ասաց
նաև, որ նա զգուշանա նրա ասածին որևէ պատասխան տալուց։ Տիկինը ներքուստ
խիստ դատապարտեց նրա պայմանը, բայց քանի որ պարտավոր էր հնազանդվել
ամուսնու ցանկությանը, ասաց, որ այդպես էլ կանի, և, հետևելով ամուսնուն,
գնաց դահլիճը, որպեսզի լսեր, թե Զիման ի՛նչ է ուզում ասել։ Սա էլ,
ազնվականին հիշեցնելով իր պայմանը, գնաց, տիկնոջ հետ նստեց դահլիճի մի
անկյունում, բոլորից հեռու, և սկսեց այսպես խոսել. «Առաքինի՛ տիկին,
կարծում եմ և հավատացած եմ, որ դուք, այդպիսի խելքի տեր լինելով, արդեն
վաղուց կարող էիք լավ հասկանալ, թե ինձ ինչպես է հրապուրել ձեր
գեղեցկությունը, որը, անտարակույս, գերազանցում է գեղեցկությանն այն բոլոր
կանանց, որ երբևէ տեսել եմ։ Էլ չեմ խոսում ձեր գովասանքի արժանի վարք ու
բարքի ու այն բարձր առաքինությունների մասին, որոնց զորությունը կարող էր
ընկճել չուրաքանչյուր, նույնիսկ վսեմ հոգու, տեր մարդու։ Ուստի ես կարիք
չունեմ խոսքերով ապացուցելու, որ իմ սերն ավելի սաստիկ է ու ջերմ, քան այն
սերը, որ երբևէ տղամարդը տածել է կնոջ նկատմամբ։ Եվ ի՜նչ խոսք, ես
կշարունակեմ սիրել այդպես, քանի դեռ իմ տարաբախտ կյանքը շունչ կներարկի
մարմնիս, և եթե հանդերձյալ աշխարհում էլ են սիրում, ինչպես այստեղ, ես ձեզ
պիտի սիրեմ հավիտյանս հավիտենից։ Ուստի կարող եք հավատացած լինել, որ դուք
չունեք ոչ մի այնպիսի բան, մեծարժեք թե չնչին, որը կարողանայիք այնպես
համարել ձերը և բոլոր հանգամանքներում այնպես հույս դնել վրան, ինչպես ինձ
վրա (թեկուզ ով էլ լինեմ), ինչպես իմ ունեցվածքի վրա։ Որպեսզի դուք ունենաք
ասածիս ամենահավաստի ապացույցը, կասեմ, որ ես ինձ համար ավելի մեծ շնորհ
կհամարեի, եթե ձեր հրամանով անեի ի՛նչ որ կարող եմ անել և հաճո է ձեզ, քան
իշխեի արար աշխարհին և արար աշխարհը հպատակվեր ինձ։ Ուրեմն, եթե ես, ինչպես
լսում եք, այդ աստիճան ձերն եմ, ապա ոչ առանց պատճառի համարձակվում եմ իմ
աղերսանքն ուղղել ձերդ մեծությանը, որից և միայն նրանից, և ոչ այլ տեղից,
կարող է ծագել իմ հանգստությունը, բախտավորությունն ու փրկությունը։ Այդ
պատճառով էլ, ո՜վ իմ երջանկություն, ո՜վ միակ սփոփանքդ իմ հոգու, որ
փոթորկում է սիրո կրակով՝ իր փրկությունը ձեզնից հուսալով, որպես
ամենախոնարհ ծառա աղաչում եմ. թո՛ղ վրաս ծագի ձեր բարությունը, թո՛ղ
մեղմանա ձեր խստասրտությունը, որ դուք առաջ ցույց էիք տալիս ինձ՝ ձեզ
պատկանողին, որպեսզի ես, սփոփված ձեր կարեկցանքով, կարենամ ասել, որ ինչպես
ձեր գեղեցկությունն ինձ սեր ներշնչեց, այդպես էլ ես նրան եմ պարտական
կյանքս, որը, եթե ձեր հպարտ հոգին աղաչանքիս չանսա, կմարի անշուշտ, և ես
կմեռնեմ, իսկ ձեզ կարող են անվանել մարդասպան։ Չեմ ասում, թե ես պատիվ չէի
համարի ձեզ համար մեռնելը, այնուամենայնիվ կարծում եմ, որ երբ ժամանակ առ
ժամանակ ձեր խիղճն սկսեր ձեզ տանջել, դուք պիտի զղջայիք այդ վարմունքի
համար, իսկ երբեմն էլ, երբ լավ տրամադրության մեջ լինեիք, ինքներդ ձեզ
կասեիք.— Ավա՜ղ, ի՜նչ վատ վարվեցի, չխղճալով իմ խեղճ Զիմային։— Բայց
այդ զղջումը անօգուտ կլիներ և ձեզ կպատճառեր ավելի մեծ վիշտ։ Ուստի,
որւզեսզի դա տեղի չունենա, խղճացեք այժմ, քանի դեռ կարող եք օգնության գալ
ինձ, և քանի դեռ չեմ մեռել, համաձայնեցեք ողորմած լինել, քանզի միայն դուք
կարող եք ինձ դարձնել աշխարհիս ամենաուրախ կամ ամենավշտոտ մարդը։ Հուսով
եմ, այնքան բարի կլինեք, որ չեք հանդուրժի, որ այդքան անսահման և մեծ սիրո
համար ինձ իբրև հատուցում բաժին ընկնի մահը, այլ ձեր ուրախալի և ողորմած
պատասխանով կսփոփեք սիրտս, որ հուզված թրթռում է ձեր դեմքին նայելիս»։ Ապա
լռելով, նա մի խորունկ հառաչից հետո մի քանի արտասուք թափեց և սկսեց
սպասել, թե առաքինի տիկինը ինչ պատասխան է տալու։

Տիկինը, որի վրա չէին ազդել ո՛չ նրա երկարատև դարբասումը, ո՛չ տուրնիրները,
ո՛չ լուսաբացին երգված սիրային կանցոնները, և ո՛չ մի այլ բան, որ նրա
սիրուն անում էր Զիման, զգացվեց խանդավառ սիրահարի այդ հոգեբուխ խոսքերից և
զգաց,— ինչ առհասարակ չէր զգացել,— թե ի՛նչ բան է սերը։ Ու թեև,
ամուսնու հրամանին հետևելով, նա լռում էր, այնուամենայնիվ մերթ այս, մերթ
այն զսպված հառաչն ի վիճակի չէր թաքցնելու այն, ինչ նա սիրով կարտահայտեր,
եթե պատասխանելու լիներ Զիմային։ Զիման փոքր-ինչ սպասելով և տեսնելով, որ
ոչ մի պատասխան չի ստանում, զարմացավ, իսկ հետո սկսեց կռահել ազնվականի
խորամանկությունը, սակայն, նայելով տիկնոջ դեմքին, տեսնելով իրեն ու գգված
աչքերի երբեմնակի փայլը և, բացի դրանից, նկատելով այն հառաչանքները, որ
տիկինը խեղդում էր իր կրծքում՝ թույլ չտալով ի հայտ գալ ամբողջ ուժով, նա
սկսեց մի որոշ հույս տածել և, դրանով սրտապնդված, դիմեց մի նոր փորձի՝
տիկնոջ անունից այսպես պատասխանելով ինքն իրեն. «Ո՜վ իմ Զիմա, անտարակույս
ես արդեն վաղուց եմ նկատել, որ իմ նկատմամբ տածածդ սերը մեծ է ու կատարյալ,
իսկ այժմ քո խոսքերից իմացա ավելին և զոհ եմ առավել, ինչպես և պետք էր
սպասել ինձնից։ Այնուհանդերձ, եթե ես քեզ թվացել եմ խստասիրտ ու դաժան, ապա
չէի ցանկանա, որ դու մտածես, թե ես հոգուս խորքումն էլ նույնն եմ, ինչ
թվացել եմ արտաքուստ. ընդհակառակը, ես քեզ միշտ սիրել եմ, և դու ինձ համար
թանկ ես ամենայն բանից, բայց ես ստիպված էի այդպես վարվել ինչպես ամուսնուս
ահից դրդված, այնպես էլ պատիվս չարատավորելու համար։ Բայց այժմ հասել է
ժամանակը, երբ ես կարող եմ պարզ կերպով ապացուցել, որ սիրում եմ քեզ, և
հատուցել այն սերը, որ դու տածել ու տածում ես իմ նկատմամբ. ուստի սփոփվիր
և եղիր հուսացող, քանզի մեսսեր Ֆրանչեսկոն մի քանի օրից հետո որպես պոդեստ
մեկնելու է Միլան, ինչպես դու արդեն գիտես, քանի որ նրան, հանուն իմ սիրո,
նվիրել ես քո սքանչելի նժույգը։ Ես քեզ անպայման խոստանում եմ, երդվելով
հավատովս և այն անձնուրաց սիրով, որ տածում եմ քո նկատմամբ, որ հենց որ նա
ճանապարհ ընկնի, այսինքն՝ մի քանի օր հետո. դու կլինես ինձ հետ, և մեր սերը
կստանա հաճելի ու կատարյալ բավարարություն։ Իսկ որպեսզի ստիպված չլինեմ քեզ
ուրիշ անգամ ասելու, կասեմ այժմ իսկ, որ երբ պարտեզին նայող լուսամուտիցս
կախված տեսնես երկու երեսսրբիչ, այդ օրը գիշերամուտին, իհարկե զգուշանալով,
որ քեզ ոչ ոք չնկատի, պարտեզի դռնակով եկ սենյակս, դու այնտեղ կգտնես ինձ,
քանզի քեզ պիտի սպասեմ, և մենք ողջ գիշերը կզվարճանանք ու կտրվենք մեր
փոխադարձ հաճույքին, ինչպես դու ցանկանում ես»։

Տիկնոջ անունից այդ ասելուց հետո Զիման սկսեց խոսել իր կողմից և պատասխանեց
այսպես. «Ո՜վ իմ թանկագին դամա, ձեր պատասխանի հարուցած անսահման
ուրախությունն այնպես կաշկանդեց բոլոր ուժերս, որ գրեթե չգիտեմ ինչ
պատասխան տամ ձեզ, որպեսզի կարողանամ արտահայտել պատշաճ շնորհակալությունս,
այո՛, եթե ես կարողանայի խոսել այնպես, ինչպես կցանկանայի խոսել, չպիտի
գտնվեր այնչափ ժամանակ, որ ինձ հնարավորություն տար լիովին հայտնելու
շնորհակալությունս, ինչպես որ ցանկանում եմ և պարտ եմ հայտնել. այդ
պատճառով էլ, ձեր հայեցողությանն եմ թողնում հասկանալու այն, ինչ ես,
չնայած ցանկությանս, չեմ կարող արտահայտել բառերով։ Եմ ձեզ կասեմ միայն, որ
ես մտադիր եմ անպայման այնպես անել, ինչպես հրամայեցիք, և գուցե այն
ժամանակ, ստացած լինելով այն մեծ շնորհը, որ դուք խոստացաք, ես ջանամ,
որքան ուժս կպատի, շնորհակալությունս հայտնել այն ձևով, որով ի վիճակի
կլինեմ։ Իսկ առայժմ ոչ մի այլ բան չունեմ ասելու. ուրեմն, թանկագինդ իմ
դամա, թող տերը ձեզ տա ձեր սրտի ուզածի չափ ուրախություն ու
բախտավորություն և աստված ձեզ պահապան»։ Այդ ամենին տիկինը չպատասխանեց ոչ
մի բառով, այդ պատճառով էլ Զիման ելավ տեղից և քայլերն ուղղեց դեպի
ազնվականը, որը նրա ոտքի կանգնելը տեսնելով՝ ընդառաջ գնաց ու ծիծաղելով
ասաց. «Հը՛, ի՞նչ կասես, խոսքս կատարեցի՞»։— «Ո՛չ, մեսսերե,—
պատասխանեց Զիման,— դուք ինձ խոստացաք, որ թույլ կտաք ձեր կնոջ հետ
զրուցել, մինչդեռ ես ստիպված էի խոսել մարմարե արձանի հետ»։ Այդ խոսքը շատ
դուր եկավ ազնվականին, որը, թեև առանց այն էլ լավ կարծիք ուներ իր կնոջ
մասին, այժմ ավելի լավ կարծիք կազմեց, և ասաց. «Ուրեմն, այժմ իմն է չէ՞,
այն նժույգը, որ մինչև հիմա քեզ էր պատկանում»։ Զիման պատասխանեց. «Այո՛,
մեսսերե, բայց եթե գիտենայի, որ ձեր այս սիրալիրությունից պիտի ստանայի այն
օգուտը, որ ստացա, ապա նժույգս կտայի առանց այդ շնորհը խնդրելու։ Աստված
տար այդպես արած լինեի, թե չէ հիմա բանից դուրս է գալիս, որ դուք նժույգս
գնել եք, մինչդեռ ես չեմ ծախել»։ Ազնվականը ծիծաղեց այդ խոսքի վրա և, ձեռք
բերելով նժույգը, մի քանի օրից ճանապարհ ընկավ և պոդեստայի պաշտոնով գնաց
Միլան։ Իսկ տիկինը, որ տանը ազատ էր մնացել, խորհելով Զիմայի ասածների, նրա
սիրո և այն նժույգի մասին, որ նա տվել էր նրա սիրուց մղված և տեսնելով
նրան, որ հաճախ անցնում էր իր տան մոտով, մտքում ասաց, «Այս ի՜նչ եմ անում.
ինչո՞ւ եմ սպանում ջահելությունս։ Այն մի հոգավորը գնացել է Միլան և վեց
ամսից շուտ չի վերադառնալու. էլ ե՞րբ պիտի նա ինձ հատուցի այդ պարապ
ամիսների համար։ Գուցե այն ժամանակ, երբ ես արդեն պառավա՞ծ կլինեմ։ Բացի
դրանից, էլ ե՞րբ պիտի Զիմայի նման երկրպագու գտնեմ։ Ես մենակ եմ և ոչ ոքից
վախենալու պատճաո չունեմ։ Չեմ հասկանում, թե ինչո՞ւ չպիաի ուրախ կյանք
անցկացնեմ, երբ դա միանգամայն հնարավոր է։ Հո միշտ էլ այսպիսի
հարմարություն չեմ ունենալու։ Ոչ ոք այդ մասին չի իմանա. բայց եթե նույնիսկ
իմացվի, ավելի լավ է մարդ անի ու մեղայի գա, քան չանի ու գլխին տա»։
Այդպիսի որոշում ընդունելով, նա մի անգամ, ինչպես նրան ասել էր Զիման,
երկու երեսսրբիչ կախեց պարտեզին նայող լուսամուտից։ Տեսնելով
երեսսրբիչները, Զիման, չափազանց ուրախացած, մութը կոխելուն պես, գաղտագողի
գնաց դեպի պարտեզի դռնակը, որը բաց գտավ, այդտեղից էլ հասավ տան դռանը,
մտավ ներս ու տեսավ տիկնոջը, որը նրան էր սպասում։ Տեսնելով Զիմայի ներս
գալը, տիկինը ոտքի կանգնեց, ընդառաջ գնաց և նրան ընդունեց մեծագույն
ուրախությամբ։ Գրկելով տիկնոջը, համբուրելով բյուրաբյուր անգամ, Զիման նրա
հետևից բարձրացավ աստիճաններով և գնաց վեր. այնտեղ նրանք առանց հապաղելու
պառկեցին և ճաշակեց ին սիրո գերագույն հաճույքը։ Ու թեև առաջին անգամն էր,
բայց չեղավ վերջինը, որովհետև, քանի դեռ ազնվականը գտնվում էր Միլանում, և
նրա գալուց հետո էլ, Զիման շատ անգամ էր վերադառնում այդ նույն տեղը՝ ի
մեծագույն բավականություն թե՛ իր և թե՛ տիկնոջ։


## Նովել վեցերորդ

_Ռիչյարդո Մինուտոլոն սիրում է Ֆիլիպելլո Ֆիգինոլֆիի կնոջը. տեղեկանալով, որ
նա խանդոտ կին է, Ռիչյարդոն, նրան պատմելով, թե իբր Ֆիլիպելլոն հաջորդ օրը
նրա կնոջ հետ ժամադրված է բաղանիքում, այնպես է անում, որ տիկինն իր ոտքով
գնում է այնտեղ և, կարծելով, թե իր ամուսնու հետ է եղել, հետո միայն
իմանում է, որ տրվել է Ռիչյարդոյին։_

Ելիզան այլևս ոչինչ չուներ ավելացնելու, երբ թագուհին, Զիմայի
հնարամտությունը գովելուց հետո, Ֆիամետտային հրամայեց մի նովել պատմելով
շարունակել զրույցը։— Խնդրեմ, մադո՛ննա,— ծիծաղելով պատասխանեց
Ֆիամետտան և սկսեց այսպես.— Մենք պետք է առժամանակ թողնենք մեր քաղաքը,
որ առհասարակ հարուստ է ինչպես ամեն բանով, այնպես էլ ուզածդ նյութին
վերաբերող պատմություններով, և, ինչպես Ելիզան վարվեց, պատմենք աշխարհիս
այլ մասերում տեղի ունեցած որևէ դեպք։ Ուստի, մտքով տեղափոխվելով Նեապոլ,
ես ձեզ կպատմեմ, թե ինչպես մեկն այն կեղծ-սուրբ կանանցից, որոնք ցույց են
տալիս, թե սիրուց զզվում են, իր սիրեկանի խորամանկության շնորհիվ այն օրն
էր ընկել, որ սիրո պտուղը ճաշակեց ավելի վաղ, քան տեսած կլիներ նրա
ծաղիկները։ Դա ձեզ կնախազգուշացնի ապագայում հնարավոր նման դեպքերից և
միաժամանակ զվարճություն կպատճառի եղելության պատմությամբ։

Նեապոլում, շատ հինավուրց այդ քաղաքում, որը հմայիչ է նույնքան, որքան և
հին, և ավելի հմայիչ, քան Իտալիայի ուզածդ քաղաքը, ժամանակով ապրում էր
Ռիչյարդո Մինուտոլո անունով մի երիտասարդ, որը հայտնի էր մեծազնիվ ծագմամբ
և փայլում էր իր հարստությամբ։ Այդ երիտասարդը, չնայած այն բանին, որ իր
կինը դեռատի էր, գեղեցիկ ու գրավչաթով, սիրահարվեց մի այլ և նույնչափ
ազնվազարմ երիտասարգի՝ Ֆիլիպելլո Ֆիգինոլֆիի կնոջը, անունը Կատելլա, որը,
ըստ հանուր կարծիքի, իր գեղեցկությամբ շատ էր գերազանցում Նեապոլի բոլոր
կանանց, շատ պարկեշտ էր և սիրում ու գուրգուրում էր իր ամուսնուն։ Եվ
այսպես, սիրելով այդ Կատեյլային և անելով այն ամենը, ինչով ձեռք է բերվում
դամայի բարեհաճ վերաբերմունքն ու սերը, և չնայած դրան՝ չհաջողելով ոչ մի
կերպ բավարարել իր ցանկությունները, նա գրեթե հուսալքվել էր։ Եվ
չկարողանալով կամ ի վիճակի չլինելով հրաժարվել իր սիրուց, Ռիչյարդո
Մինուտոլոն պարզապես ո՛չ մեռած էր, ո՛չ կենդանի։ Երբ նա այդպիսի հոգեկան
վիճակի մեջ էր, եղավ որ մի անգամ մի քանի տիկիններ, նրա ազգականուհիները,
սկսեցին ամենայն կերպ նրան համոզել ձեռք քաշել այդ սիրուց, քանի որ նրա
ջանքն ապարդյուն է, և քանի որ Կատելլայի համար չկա այլ երանություն, քան
Ֆիլիպելյոն, որին նա այնպես է խանդում, որ վախենում է նույնիսկ օդում
սավառնող թռչնակից, չլինի հանկարծ նրան խլի ու տանի։ Լսելով Կատելլայի
խանդոտության մասին, Ռիչյարդոն անմիջապես որոշեց, թե ի՛նչ կերպ պիտի հասնի
իր ցանկությունների կատարմանը. սկսեց ձևացնել, թե հույսը կտրել է Կատելլայի
սիրուց և իր սերը տվել է մի այլ առաքինի դամայի, և այնպես էր ցույց տալիս,
թե հենց նրա սիրո համար է սարքում այն զինամարտություններն ու տուրնիրները,
որ նա սովորություն ուներ սարքելու Կատելլայի պատվին։ Եվ շատ ժամաՍակ չէր
աեցել, որ համարյա բոլոր նեապոլցիները այն համոզման եկան, որ նա բուռն
կերպով սիրում է ոչ թե Կատելլային, այլ մյուս դամային։ Եվ այնքան երկար
տևեց նրա այդ սիրախաղը, և բոլորն այնպես հավատում էին դրան, որ ոչ միայն
ուրիշները, այլև Կատելլան թողեց նախկին սառնությունը, որով վերաբերվում էր
Մինուտոլոյին՝ սրա արտահայտած երբեմնի սիրո պատճառով, և տնից դուրս գալիս
ու վերադառնալիս նրան մտերմաբար բարևում էր որպես հարևանի, ինչպես վարվում
էր ուրիշների հետ։

Եվ եղավ որ մի շոգ օր շատ տղամարդիկ ու կանայք, ըստ նեապոլցիների
սովորության, խմբով դուրս էին եկել ծովափ՝ այնտեղ զբոսնելու, ճաշելու կամ
ընթրելու դիտումով։ Իմանալով, որ Կատելլան ևս յուրայինների հետ գնացել է
այնտեղ, Ռիչյարդոն ինքն էլ գնաց իր ընկերների հետ և հրավիրվեց միանալու ու
միացավ Կատելլայի և նրան ընկերացող դամաների խմբին, նախապես ստիպելով, որ
շատ խնդրենք որպես թե նրանց հետ լինելու մի առանձին ցանկություն չուներ։
Այստեղ դամաները, նրանց թվում և Կատելլլան, սկսեցին նրան ծանակել նրա նոր
սիրո համար, իսկ նա էլ, իրեն թունդ սիրահարված ձևացնելով, ավելի բորբոքեց
խոսքն ու զրույցը։ Մի որոշ ժամանակից հետո, երբ դամաները ցրվել էին ո՛րն
այստեղ, ո՛րն այնտեղ,— ինչպես սովորաբար լինում է այդպիսի դեպքերում,—
իսկ Կատելլան մի քանի դամաների հետ մնացել էր այնտեղ, ուր գտնվում էր
Ռիչյարդոն, վերջինս, կատակի տալով, նրա մոտ խոսք գցեց նրա ամուսին
Ֆիլիպելլոյի մի պստիկ սիրամեղքի մասին, որը լսելով՝ Կատելլան համակվեց
հանկարծակի խանդով և սկսեց վառվել Ռիչյարդոյի ակնարկածն իմանալու
ցանկությամբ։ Միառժամանակ նա զսպում էր իրեն, բայց այլևս չկարողանալով
դիմանալ, Ռիչյարդոյին խնդրեց, որ նա, հանուն այն դամայի սիրո, որին ամենից
շատ է սիրում, շնորհ անի նրան բացատրելու, թե ի՛նչ էր ուզում ասել
Ֆիլիպելլոյի մասին։ Ռիչյարդոն ասաց. «Դուք ինձ պարտավորեցրիք այնպիսի մի
կնոջ անունը տալով, որ չեմ համարձակվի չանել այն, ինչ խնդրում եք, ուստի
պատրաստ եմ ասելու, սակայն՝ պայմանով, որ խոստանաք ասածս չհայտնել ո՛չ
նրան, ո՛չ էլ ուրիշներին, մինչև որ չտեսնեք, որ ասածս ճիշտ է, իսկ եթե
ցանկանաք, ես կսովորեցնեմ, թե ինչպես պիտի տեսնեք»։ Տիկինը հոժարեց նրա
պահանջին, ավելի ևս համոզվելով, որ նրա ասածը ճիշտ պիտի լինի, և երդվեց այդ
մասին ոչ մի խոսք չասել։ Եվ ահա տիկնոջը տանելով մի կողմ, որպեսզի իրենց
լսող չլիներ, Ռիչյարդոն սկսեց այսպես խոսել. «Մադո՛ննա, եթե ես ձեզ այժմ էլ
սիրեի այնպես, ինչպես մի ժամանակ, չէի համարձակվի ասել որևէ այնպիսի բան,
որ կարողանար ձեզ վրդովմունք պատճառել, բայց քանի որ այդ սերն անցել-գնացել
է, ապա ես նվազ կաշկանդված լինելով՝ բաց կանեմ ամբողջ ճշմարտությունը։ Ես
չգիտեմ՝ երբևիցե Ֆիլիպելլոն վիրավորվե՞լ է ձեզ սիրելուս համար և կամ մտքով
անցրե՞լ է, թե ձեզնից սիրված եմ, այսպես թե այնպես, ես նրա կողմից այդպիսի
բան չեմ նկատել։ Իսկ այժմ, թերևս, սպասելով այնպիսի մի ժամանակի, երբ ես,
իր կարծիքով, ավելի քիչ պիտի կասկածեի նրա վրա, նա, ըստ երևույթին,
ցանկանում է իմ գլխին բերել նույնը, ինչ նա վախով սպասում էր, ինչպես
ենթադրում եմ, ինձնից, այլ խոսքով ասած, նա ուզում է կնոջս միտքը ծռել,
որպեսզի կարողանա իր ցանկությունը կատարել։ Որքան ինձ հայտնի է, նա վերջին
ժամանակներս նրա գլուխը տանում է բազմաթիվ նամակներով, որոնց մասին իմացել
եմ կնոջիցս, և կինս էլ միշտ պատասխանել է նրա նամակներին, ինչպես ես
պատվիրել էի։ Բայց հենց այս առավոտ, այստեղ գալուցս առաջ, կնոջս սենյակում
տեսա մի կնոջ, որը նրա հետ սրտակից զրույց էր անում և որի ինչ պտուղ լինելը
ես իսկույն հասկացա, ուստի կնոջս կանչեցի ու հարցրի, թե ի՞նչ է ուզում այդ
կինը։ Եվ կինս ինձ ասաց,— Դարձյալ Ֆիլիպելլոն է ինձ անհանգստացնում, մի
գլխացավանք, որի մեջ դու ինքդ ինձ գցեցիր՝ հրամայելով նրան պատասխանել և
հուսադրել։ Նա ասում է, թե ցանկանում է շիտակն իմանալ՝ ի՞նչ եմ մտադիր
անել, իսկ ինքը, եթե ես ցանկանամ, պատրաստ է այնպես անել, որ ես կարողանամ
բոլորից ծածուկ իր հետ լինել քաղաքի բաղանիքներից մեկում. ա՛յդ է նա
խնդրում ու գլուխս տանում, և եթե դու ինձ ստիպած չլինեիր նրա հետ այդպիսի
բանակցություններ վարել, ապա ես այնպես կշշպռեի նրան, որ այլևս
չհամարձակվեր աչքն իմ կողմը դարձնել։— Այստեղ ես տեսա, որ Ֆիլիպելլոն շատ
է հեռու գնացել, որ այլևս պետք չէ համբերել և հարկավոր է հայտնել ձեզ,
որպեսզի դուք գիտենաք, թե ինչ հատուցման է արժանացել ձեր անհողդողդ
հավատարմությունը, որի պատճառով ես մի ժամանակ քիչ էր մնում մահվան դուռը
հասնեի։ Իսկ որպեսզի դուք չմտածեք, որ այս ամենը խոսք է ու առասպել, և
կարողանաք, եթե միայն այդպիսի ցանկություն ունենաք, այդ ամենը տեսնել ու
զգալ, ես կնոջս հրամայեցի՝ նրա ուղարկած կնոջը պատասխանել, թե ինքը պատրաստ
է այդ բաղանիքում լինել ժամը իննի մոտ, երբ բոլորը քնած կլինեն. և այդ
պատասխանից հետո այն կինը հեռացավ շատ գոհ։ Դուք, կարծում եմ, ինքներդ էլ
չեք հավատա, եթե ասեմ, թե կնոջս կուղարկեմ այնտեղ։ Բայց եթե ես ձեր տեղը
լինեի, այնպես կանեի, որ նա ինձ ընդուներ այն կնոջ տեղը, որին սպասում է
հանդիպել բաղանիքում և, նրա հետ մի որոշ ժամանակ անցկացնելուց հետո՝
հասկացնել կտայի, թե ո՛ւմ հետ է եղել և կխրատեի ինչպես հարկն է։ Այդ կերպ
վարվելով, կարծում եմ, դուք նրան այնպես ամոթահար կանեք, որ միանգամից
կլուծեք վրեժն այն անարգանքի, որ նա ցանկանում էր պատճառել և՛ ձեզ, և՛
ինձ»։

Այդ լսելով և, ըստ խանդոտների սովորության, բնավ ուշ չդարձնելով ո՛չ այն
հանգամանքի վրա, թե ով է ասողը, ո՛չ էլ նրա նենգության վրա, Կատելլան,
իսկույն հավատալով նրա խոսքերին, սկսեց իր լսածի հետ բաղդատել այլևայլ նման
դեպքեր, որ պատահել էին անցյալում, և հանկարծ զայրույթից բռնկված՝
պատասխանեց, թե անպայման այդպես էլ կանի, որ այդ անելն այնքան էլ դժվար չէ
իր համար, և եթե գնալու լինի՝ նրան այնպիսի ամոթանք կտա, որ դրանից հետո
կին տեսնելիս այդ դասը հիշի։ Ռիչյարդոն նրա պատասխանից գոհ մնալով և
տեսնելով, որ իր խարդավանքր լավ է մտածված և արդեն գլուխ է գալիս, ուրիշ
շատ բաներ էլ ասաց ու ամրապնդեց տիկնոջ մտադրությունը, ավելի մեծ հավատ
ներշնչեց, ապա խնդրեց, որ նա, այնուամենայնիվ, երբեք չասի, թե այդ բանը
նրանից է լսել, իսկ տիկինն էլ, իր պատվով երդվելով, խոստացավ կատարել նրա
խնդրանքը։

Մյուս օրն առավոտյան Ռիչյարդոն գնաց մի շատ ճարպիկ կնոջ մոտ, որը պահում էր
այն բաղանիքը, որի մասին ինքը ասել էր Կատելլային։ Նրան պատմեց, թե ինչ է
մտադիր անել, և խնդրեց, որ նա ուժերի ներածին չափ օգնի և օժանդակի իրեն։
Հիշյալ կինը, որ նրան շատ բանով էր պարտական, ասաց, թե սիրով կանի նրա
ասածը, և նրա հետ պայմանավորվեց, թե ի՛նչ պիտի ասի և անի։ Բաղանիքի շենքում
կար մի շատ մթին սենյակ, որր չուներ ոչ մի լուսամուտ, որտեղից լույս
թափանցեր։ Հենց այս սենյակն էլ, համաձայն Ռիչյարդոյի ցուցման, պատրաստեց
բաղնեպանուհին, այնտեղ դրեց մի լավ անկողին, որի մեջ, ընթրելուց հետո,
պառկեց Ռիչյարդոն՝ սպասելով Կատելլային։

Կատելլան էլ, լսելով Ռիչյարդոյի ասածը և դրան հավատալով ավելի, քան պետք
էր, երեկոյան դեմ զայրույթով լցված վերադարձել էր տուն, որտեղ Ֆիլիպելլոն,
որն իր հերթին տուն էր եկել այլ մտքերով զբաղված, հակառակի պես ցույց չէր
տվել այն սիրալիր վերաբերմունքը, որով սովորաբար դիմավորում էր կնոջը։ Այդ
տեսնելով, տիկինն սկսել էր կասկածել առաջվանից ավելի, ինքն իրեն ասելով.
«Հիրավի՛, նրա ուշքն ու միտքը այն դամայի մոտ է, որից վաղր ցանկանում է
հաճույք ու բավականություն քաղել, իսկ դա, ի՛նչ խոսք, գլուխ գալու բան չէ»։
Եվ այս մտքերով տարված, շարունակ խորհելով, թե ինչե՜ր պիտի ասեր նրան
բաղանիքում, նա անքուն էր անցրել համարյա ողջ գիշերը։

Հարկ կա՞ ավելին պատմելու։ Երբ ժամը ինը եղավ, Կատելլան, հետն առնելով իր
աղախնին և բնավ իսկ չնահանջելով իր մտադրությունից, գնաց Ռիչյարդոյի ասած
բաղանիքը։ Եվ այնտեղ գտնելով հիշյալ կնոջը, նա հարցրեց, թե Ֆիլիպելլոն
այսօր այդտեղ չի՞ եկել։ Բաղնեպանուհին, որին Ռիչյարդոն սովորեցրել էր
ասելիքը, ասաց. «Արդյոք դո՞ւք չեք այն դաման, որ պիտի գար նրա հետ
զրուցելու»։ Կատելլան պատասխանեց. «Այո՛, հենց ես եմ»։— «Այդ դեպքում,—
ասաց բաղնեպանուհին,— հրամեցեք նրա մոտ»։ Կատելլան, որ փնտրում էր այն,
ինչը չէր ցանկանա գտնել, պատվիրելով իրեն առաջնորդել այն սենյակը, ուր
գտնվում էր Ռիչյարդոն, ներս մտավ գլուխը գլխաշորով ծածկած և իր հետևից
դուռը փակեց։ Տեսնելով տիկնոջ ներս մտնելը, Ռիչյարդոն ոտքի ելավ և նրան իր
բազուկների մեջ առնելով՝ կամացուկ ասաց. «Բարո՜վ տեսա քեզ, հոգյակս»։
Կատելլան, որպեսզի նրան ավելի համոզեր, թե ինքը այն չէ, որ էր, գրկեց նրան,
համբուրեց ու շատ գուրգուրեց, բայց չարտասանեց ոչ մի բառ՝ վախենալով, որ
խոսելու դեպքում կարող է ճանաչվել։ Սենյակր շատ մութն էր,— մի բան, որից
երկուսն էլ գոհ էին հավասարապես։ Նույնիսկ ներսում երկար մնալուց հետո էլ
մարդուս աչքը չէր կարող որևէ բան որոշել, Ռիչյարդոն նրան տարավ դեպի
անկողինը և նրա վրա, ոչինչ չխոսելով,— որպեսզի իրենց ձայնը լսող ու
ճանաչող չլիներ,— նրանք մնացին երկար, ի մեծ բավականություն և ի առավել
հաճույս կողմերից մեկի, քան մյուսի: Բայց երբ Կատելլային թվաց, որ արդեն
ժամ է արտահայտելու իր զսպված զայրույթը, բոցակեզ ցասմամբ բռնկված, սկսեց
այսպես խոսել. «Ավա՜ղ, որքան թշվառ է կանանց վիճակը, և ի՜նչ անմտությամբ
նրանցից շատերն իրենց սերը շռայլում են ամուսինների վրա։ Ահա արդեն ութ
տարի է, որ ես, դժբախտս, քեզ սիրում եմ կյանքիցս ավելի, իսկ դու, ինչպես
ահա տեսնում եմ, այրվում ու փոթոթվում ես ուրիշ կնոջ սիրով, ո՜վ դու
հանցապարտ ու ոճրագործ։ Եվ ի՞նչ ես կարծում, այդ ո՞ւմ հետ այստեղ ժամանակ
անցրիր։ Հենց այն կնոջ հետ, որին քո սուտ գուրգուրանքներով խաբել ես այսքան
երկար, ձևանալով, թե սիրում ես, սակայն սիրահարված լինելով ուրիշի։ Ես
Կատելլա՛ն եմ, այլ ոչ թե Ռիչյարդոյի կինը, ստո՛ր ու անարգ դավաճան։ Լավ
լսիր հապա, ծանոթ չէ քեզ իմ ձայնը, չէ որ այդ ե՛ս եմ։ Ինձ հազարամյակ է
թվում այն պահը, որ մեզ անջատում է լույս աշխարհից, ուր ես կկարողանամ քեզ
խայտառակել, մի բան, որին արժանի ես, կեղտո՛տ արարած, ստո՛ր շուն։ Եղո՜ւկ
թշվառիս, այդ ո՞ւմ նկատմամբ եմ այսքան տարի այդպիսի սեր տածել. այս գարշելի
շա՛ն նկատմամբ, որը, կարծելով, թե ուրիշ կնոջ է գրկել, այսքան կարճ
ժամանակում ինձ ցույց տվեց ավելի շատ գուրգուրանք ու սեր, քան այն ամբողջ
ժամանակամիջոցում, որ պատկանել եմ իրեն։ Այսօր դու ուժեղ էիր ու զորավոր,
պի՛ղծ շուն, իսկ տանը սովորաբար այնպես ալարկոտ ու անուժ ես լինում։ Բայց,
փառք աստծո, դու մշակեցիր քո՛, այլ ոչ թե ուրիշի դաշտը, ինչպես կարծում
էիր։ Եվ չեմ զարմանում, որ գիշերը դու մոտ չեկար ինձ. մտադիր էիր չհոգնել և
մարտի դաշտում առույգ հեծյալ երևալ։ Սակայն, փա՜ռք աստծո և իմ
հեռատեսությանը, այնուամենայնիվ ջուրը հոսեց այն հունով, որով պիտի հոսեր։
Ինչո՞ւ չես պատասխանում, ոճրագո՛րծ։ Ինչո՞ւ ոչինչ չես ասում։ Չլինի՞ թե ինձ
լսելով՝ լեզուդ պապանձվեց։ Վկա՛ է աստված, ոչ ոք ինձ չէր մեղադրի, եթե
եղունգներս խրեի և աչքերդ հանեի։ Դու մտածել էիր շատ թաքուն անել այս
դավաճանությունը, բայց փա՜ռք աստծո, ինչ հայտնի է մեկին՝ հայտնի է լինում և
ուրիշներին։ Եվ քեզ չհաջողվեց, ես քո հետքով ուղարկեցի շատ ավելի հոտառու
շների, քան կարող էիր կարծել»։

Ռիչյարդոն ինքն իր մեջ ուրախանում էր այդ խոսքերի համար և, ոչինչ
չպատասխանելով, գրկում, համբուրում էր նրան և գուրգուրում առաջվանից ավելի։
Այդ պատճառով էլ Կատելլան շարունակեց իր խոսքը ասելով. «Գիտե՛մ, հիմա էլ
ուզում ես սիրտս շահել քո կեղծավոր փայփայանքով, զզվելի՛ շուն, ուզում ես
հանգստացնել ու սփոփել ինձ։ Դու սխալվում ես։ Ես երբեք ինձ սփոփված չեմ
զգա, քանի դեռ քեզ խայտառակ չեմ արել մեր բոլոր ազգականների ու բարեկամների
առաջ։ Բայց մի՞թե, չարամի՛տ մարդ, ես գեղեցիկ չեմ նույնքան, որքան Ռիչյարդո
Մինուտոլոյի կինը։ Մի՞թե ծագումով ազնիվ չեմ նույնքան։ Ինչո՞ւ պատասխան չես
տալիս, կեղտո՛տ շուն։ Եվ ինչո՞վ է նա ինձնից առավել։ Կորի՛ր, հեռացի՛ր,
ձեռք մի՛ տար ինձ, առանց այն էլ դու այսօր չափից ավելի մարտնչեցիր։ Ես լավ
գիտեմ, որ հիմա իմանալով իմ ով լինելը, դու կփորձես բռնությամբ անել այն,
ինչ անում էիր։ Բայց աստծո օգնությամբ ես դեռ քեզ կստիպեմ ծոմ պահել։
Չգիտեմ ի՛նչն ինձ կխանգարեր կանչել տալ Ռիչյարդոյին, որն ինձ սիրում է իր
կյանքից ավելի և որը չի կարող պարծենալ, թե ես գոնե մի անգամ նայել եմ
իրեն. ի՞նչ վատ բան կլիներ, եթե ես էլ այս կերպ վարվեի։ Դու մտածում էիր
այստեղ գործ ունենալ նրա կնոջ հետ և, կարծելով, թե նրան ես ձեռք գցել,
առյուծ էիր կտրել։ Ուստի, եթե Ռիչյարդոն էլ իմը դառնար, դու ոչ մի հիմք
չպիտի ունենայիր ինձ դատապարտելու»։ Դեռ շատ խոսեց ու նախատեց տիկինը։
Սակայն ի վերջո Ռիչյարդոն, տեսնելով, որ եթե նրան թույլ տա այդ
համոզմունքով հեռանալ, ապա կարող են շատ տհաճություններ ծագել, որոշեց
հայտնել իր ով լինելը և նրան հանել այն մոլորությունից, որի մեջ գտնվում
էր, և գրկելով ու բազուկների մեջ առնելով, որ չկարողանար փախչել, ասաց։ «Մի
զայրանաք, հոգյակս։ Այդ Ամուրն էր, որ ինձ սովորեցրեց խաբեությամբ ձեռք
բերել այն, ինչ չէի կարողանում ստանալ անկեղծորեն սիրելով։ Ես ձեր
Ռիչյարդոն եմ»։

Լսելով այդ և ճանաչելով նրա ձայնը, Կատելլան ցանկացավ իսկույն դուրս պրծնել
անկողնից, սակայն չկարողացավ, ուստի փորձեց ճչալ, բայց Ռիչյարդոն, ձեռքով
փակելով նրա բերանը, ասաց. «Մադո՛ննա, այժմ անհնար է եղածը չեղած դարձնել,
թեկուզ ճչաք ձեր ողջ կյանքում, իսկ եթե դուք ճչաք կամ որևէ կերպ այնպես
անեք, որ այդ մասին մեկնումեկը իմանա, դա կարող է ունենալ երկու հետևանք։
Առաջին հետևանքն այն կլինի,— իսկ դա չի կարող ձեզ չհետաքրքրել,— որ
կարատավորվեն ձեր պատիվն ու բարի համբավը. եթե դուք փորձնք ասել, թե ես ձեզ
հրապուրել և այստեղ եմ բերել խաբեությամբ, ես էլ կասեմ, որ դա ճիշտ չէ և
որ, ընդհակառակը, ես ձեզ համոզել եմ այստեղ գալ փող ու նվերներ խոստանալով,
իսկ դուք, չստանալով այն ամենը, որ հույս ունեիք ստանալ, բարկացեք եք ու
բարձրացրել այս հարայ֊հրոցը։ Իսկ դուք արդեն գիտեք, որ մարդիկ հակված են
հավատալու ավելի շուտ վատին, քան լավին, ուստի նրանք ինձ կհավատան ոչ
պակաս, քան ձեզ։ Դրանից հետո իմ և ձեր ամուսնու միջև կծագի մահացու
թշնամություն, և կարող է պատահել, որ կա՛մ ես սպանեմ նրան, կա՛մ նա ինձ,
որից հետո ո՛չ ուրախ օր կունենաք, ո՛չ էլ բավարարություն կստանաք։ Ուստի,
հոգյա՛կս, հրաժարվեցեք ձեզ խայաառակելու և միաժամանակ ձեր ամուսնուն ու ինձ
փորձանքի մեջ գցելու և թշնամացնելու մտադրությունից։ Դուք առաջին կինը չեք,
որ խաբված է, և ոչ էլ վերջինը կլինեք, իսկ ես ձեզ խաբեցի ոչ թե այն
մտադրությամբ, որ խլեմ ձեր ունեցածը, այլ այն բուռն սիրո մղումով, որ
տածում եմ ձեր նկատմամբ և տածելու եմ առմիշտ, շարունակ մնալով ձեր
ամենախոնարհ ծառան։ Եվ քանի որ իմ անձն ու իմ ողջ ունեցվածքը և այն ամենը,
ինչ կարող եմ անել և ինչն իմ էությունն է կազմհւմ, արդեն վաղուց ի վեր ձեզ
է պատկանել, ես ցանկանում եմ, որ այսուհետև առմիշտ պատկանի շատ ավելի։
Դուք, որ միշտ խելամիտ կին եք եղել, կլինեք խելամիտ, ինչպես հավատացած եմ,
նաև այս դեպքում»։

Եվ մինչ Ռիչյարդոն բարբառում էր այդպես, Կատելլան լալիս էր
հոնգուր-հոնգուր, ու թեև խիստ զայրացած էր և շարունակում էր նախատինքներ
տեղալ, այնուամենայնիվ բանականությունը նրան համոզեց, թե Ռիչյարդոն ճիշտ է
ասում, և նա հասկացավ, որ իսկապես կարող է պատահել այն ամենը, որ նա ասում
էր։ Այդ պատճառով էլ ասաց. «Ռիչյարդո, ես չգիտեմ՝ տերն ինձ այնքան ուժ
կտա՞, որ կարողանամ դիմանալ հասցրածդ անարգանքին ու այս խաբեությանը։ Ես
չեմ ուզում ճչալ այս վայրում, ուր ինձ բերին ու հասցրին իմ պարզամտությունն
ու ծայրահեղ խանդոտությունը, սակայն հավատացած եղիր, որ ես երբեք գոհացած
չեմ լինի, մինչև որ որևէ կերպ վրեժ չլուծեմ այն բանի համար, որ բերեցիր իմ
գլխին։ Ուստի, բա՛ց թող ինձ, մի՛ պահիր այլևս։ Դու ձեռք բերիր ցանկացածդ և
ստացար սրտիդ ուզածին չափ։ Ժա՛մ է ինձ ազատ արձակելու, դե՛հ, բա՛ց թող ինձ,
աղաչո՜ւմ եմ քեզ»։ Տեսնելով, որ տիկինը չափից ավելի է զայրացած, Ռիչյարդոն
մտքում որոշեց նրան բաց չթողնել, մինչև որ նա չհաշտվեր իր հետ։ Դրա համար
էլ փորձեց նրա գութը շարժել խանդաղատալի խոսքերով և այնպե՜ս էր խոսում,
այնպե՜ս աղաչում և այնպիսի երդումներ տալիս, որ նա, տեղի տալով, հաշտվեց
նրա հետ, և նրանք փոխադարձ համաձայնությամբ այդտեղ մնացին բավական երկար՝
վայելելով մեծագույն հաճույք։ Այնժամ հասկանալով, թե սիրեկանի համբույրները
որքա՜ն քաղցր են ամուսնու համբույրներից, տիկինը, Ռիչյարդոյի նկատմամբ
ցուցաբերած խստությունը քնքշագին սիրո փոխելով, այդ օրից ի վեր նրան սկսեց
սիրել գորովալի սիրով։ Եվ գործելով զգուշաբար, նրանք հաճախ էին վայելում
իրենց սիրո հաճույքը։ Եվ տա աստված, որ մենք էլ մերը վայելենք։


## Նովել յոթերորդ

_Տեդալդոն իր սիրուհու հետ գժտվելով՝ հեռանում է Ֆլորենցիայից. մի որոշ
ժամանակ անց վերադառնում է ուխտագնացի կերպարանք մտած, խոսում սիրուհու
հետ, հասկացնում նրա վարմունքի անարդարացիությունը, մահից փրկում նրա
ամուսնուն, որին մեղադրում էին իրեն սպանելու մեջ. ամուսնուն հաշտեցնում է
իր եղբայրների հետ և առոք-փառոք վայելում նրա կնոջ սերը։_

Ֆիամետտան, արժանանալով բոլորի գովեստին, արդեն լռել էր, երբ թագուհին,
ժամանակ չկորցնելու նպատակով, Եմիլիային փութանակի հրամայեց պատմել, և սա
էլ սկսեց այսպես.— Ես ցանկանում եմ վերադառնալ մեր քաղաքը, որից հեռանալ
հաճեցին ինձ նախորդած երկու դամաները, և ձեզ ցույց տալ, թե ինչպե՛ս մեր
համաքաղաքացիներից մեկը կարողացավ նորից նվաճել իր սերամերժ դամայի բարեհաճ
վերաբերմունքը։

Եվ այսպես, Ֆլորենցիայում ապրում էր մի ոմն երիտասարդ, անունը Տեդալդո
դելլի Էլիզեի, որը, խիստ սիրահարված լինելով ոմն Ալդոբրանդինո Պալերմինիի
կնոջը՝ Էրմելինային, իր գովարժան վարք ու բարքով կատարելապես արժանացել էր
իր ցանկությունների կատարմանը։ Այդ երջանկությանը հակառակ եղավ բախտը,
երջանիկների թշնամին, քանզի տիկինը, որ մի որոշ ժամանակ ողորմած էր
Տեդալդոյի նկատմամբ, հանկարծ, չգիտես ինչու, նրան բոլորովին զրկեց իր
ողորմածությունից և ոչ միայն հրաժարվեց ընդունել նրա նամակները, այլև ոչ մի
կերպ չէր ցանկանում տեսած լինել նրան, որի հետևանքով նա անտանելի ու
սրտակեղեք վիշտ էր ապրում։ Բայց նրա սերն այնքան թաքուն էր, որ ոչ ոքի
մտքով չէր անցնում, թե հենց դա էր նրա տխրության պատճառը։ Փորձելով որևէ
կերպ վերստին շահել տիկնոջ սերը, որից իր կարծիքով, զրկվել էր առանց որևէ
մեղք ունենալու, և տեսնելով, որ իր բոլոր ջանքերն ի դերև են լինում, նա
որոշեց թողնել ու հեռանալ քաղաքից, որպեսզի այն կինը, որը նրա տառապանքի
պատճառն էր դարձել, չուրախանար՝ նրա հալումաշ լինելը տեսնելով։ Բավականաչափ
փող հավաքելով, նա բոլորից թաքուն, ոչինչ չասելով ո՛չ ազգականներին, ո՛չ
ընկերներին,— բացի իր մի բարեկամից, որին ամեն ինչ հայտնի էր,—
ճանապարհ ընկավ և հասավ Անկոնա՝ իրեն անվանելով Ֆիլիպպո դե Սանդոլեչիո։
Այդտեղ հանդիպելով մի հարուստ վաճառականի, մոտը գործի մտավ որպես ծառա և
տիրոջ հետ, նրա սեփական նավով, գնաց Կիպրոս։ Նրա վարվեցողությունն ու վարքն
ու բարքը այնքան դուր եկան վաճառականին, որ սա ոչ միայն նրան մեծ ռոճիկ
նշանակեց, այլև դարձրեց իր գործի բաժնեկից, միաժամանակ նրա ձեռքը հանձնելով
գործերի մեծ մասը, որ Տեդալդոն տնօրինում էր այնպես հաջողակ և այնպիսի
ջանացողությամբ, որ մի քանի տարում հարուստ ու նշանավոր վաճառական դարձավ։
Այս գործով զբաղվելու միջոցին նա,— թեպետև խորապես խոցված էր զգում իր
սիրո վախճանի համար,— հաճախ հիշում էր իր խստասիրտ դամային և շատ էր
փափագում նորից տեսնել, բայց կարողացավ այնքան հաստատակամ լինել, որ յոթ
տարի դիմացավ այդ ներքին պայքարին։ Սակայն եղավ որ մի անգամ Կիպրոսում լսեց
մի երգ, որը մի ժամանակ հորինել էր ինքը և որի մեջ խոսվում էր նրա ու
դամայի փոխադարձ սիրո և այն բերկրանքների մասին, որ դաման պատճառել էր
նրան, ու նրան թվաց, թե չի կարող պատահել, որ նա մոռացած լինի իրեն, և իր
դամային նորից տեսնելու այնպիսի ցանկություն բորբոքվեց սրտում, որ, այլևս ի
վիճակի չլինելով դիմանալ, որոշեց վերադառնալ Ֆլորենցիա։ Կարգի բերելով իր
բոլոր գործերը, նա իր ծառաներից մեկի ուղեկցությամբ ճանապարհվեց Անկոնա,
այստեղից էլ, երբ տեղ հասան իր իրեղենները, դրանք ուղարկեց Ֆլորենցիա՝ իր
անկոնացի ընկերոջ բարեկամներից մեկին, իսկ ինքը գաղտնապես, փրկչի
գերեզմանից վերադարձած ուխտագնացի կերպարանքով, ճանապարհ ընկավ իր ծառայի
հետևից։

Հասնելով Ֆլորենցիա, նա իջևանեց մի փոքրիկ հյուրանոցում, որը պատկանում էր
երկու եղբայրների և որը բավական մոտ էր իր դամայի տանը, և նախքան որևէ տեղ
գնալը նա ցանկացավ երևալ իր դամայի տան առաջ, որպեսզի, հնարավորության
դեպքում, նրան տեսներ։ Բայց նա դամայի տան լուսամուտներն ու դռները և ամեն
ինչ փակ գտավ և սկսեց խիստ անհանգստանալ, որ չլինի թե նա մեռել է կամ
այդտեղից տեղափոխվել։ Ուստի, հույժ անհանգիստ, նա քայլերն ուղղեց դեպի իր
եղբայրների տունը, որի դարբասի առաջ տեսավ նրանցից չորսին՝ ոտից գլուխ սև
հագած,— մի բան, որ նրան խիստ զարմացրեց։ Լավ իմանալով, որ ինքը այնքան է
փոխվել, որ հեշտ չի լինի ճանաչել, նա համարձակ մոտեցավ մի մաշակարի և
հարցրեց, թե այդ մարդիկ ինչո՞ւ են սև հագել։ Նրա հարցին մաշակարը
պատասխանեց. «Նրանց սև հագնելու պատճառն այն է, որ դեռ երկու շաբաթ էլ չի
անցել, ինչ նրանց եղբայրներից մեկը, անունը Տեդալդո, որը վաղուց բացակայում
էր, սպանվել է և, կարծեմ, ինչպես ականջիս հասավ,— իսկ նրանք այդպես են
վկայել դատարանում,— նրան սպանել է մի ոմն Ալդոբրանդինո Պալերմինի, որն
այժմ բանտարկված է, և սպանել է այն պատճառով, որ Տեդալդոն սիրում էր նրա
կնոջը և թաքուն վերադարձել ու եկել էր, որպեսզի նորից լիներ դամայի հետ»։
Տեդալդոն չափազանց զարմացավ, որ աշխարհում գոյություն ունի իրեն այնքան
նման մի մարդ, որին իր տեղն են դրել, և ցավեց Ալդոբրանդինոյի դժբախտության
համար։ Տեղեկանալով, որ տիկինը ողջ է և առողջ, նա, մութն ընկնելուն պես,
անձնատուր զանազան մտքերի, վերադարձավ հյուրանոցը։ Երբ իր ծառայի հետ
ավարտել էր ընթրիքը, նրան քնելու տեղ տվին շենքի ամենավերին հարկում։
Արդյոք ա՞յն էր պատճառը, որ նրան հանգիստ չէին տալիս զանազան մտքերը, թե՞
անկողինն էր վատ, կամ գուցե աղքատիկ ընթրիքն էր մեղավոր,— համենայն դեպս
արդեն գիշերը կես էր եղել, իսկ նա չէր կարողանում աչքը փակել։ Երբ նա
այդպես անքուն պառկած էր, հանկարծ նրան թվաց, որ մեկը սողալով իջնում է
տանիքից, և պահ մի անց սենյակի դռան ճեղքից տեսավ դեպի վեր բարձրացող մի
լույս։ Այնժամ, առանց ձայն֊ծպտուն հանելու աչքը դեմ անելով ճեղքին, նա
սկսեգ նայել, թե վերջն ի՛նչ է լինելու, և տեսավ մի ջահել, շատ գեղեցիկ
աղջկա, որը բռնել էր մի ճրագ, իսկ այդ ժամանակ դեպի նրա կողմն էին գալիս
տանիքից իջած երեք տղամարդ։ Մտերմական փոխադարձ ողջույններից հետո նրանցից
մեկն աղջկան ասաց. «Հիմա, փա՜ռք աստծո, կարող ենք միանգամայն հանգիստ
լինել, որովհետև հաստատ գիտենք, որ Տեդալդո Էլիզեիի եղբայրները դատարանում
ցուցմունք են տվել, որ նրան սպանողն եղել է Ալդոբրանդինո Պալերմինին, նա
ինքն էլ ընդունել է հանցանքը, և դատավճիռն արդեն ստորագրված է, բայց և
այնպես պետք է լուռ մնալ, որովհետև, եթե իմանան, որ մենք ենք արել, կնկնենք
նույն փորձանքի մեջ, ինչ որ Ալդոբրանդինոն»։ Եվ այդ ասելով աղջկան, որը
լսածի համար շատ ուրախացավ, նրանք վար իջան ու գնացին քնելու։

Լսելով նրանց ասածը, Տեդալդոն սկսեց խորհել, թե որքա՜ն մեծ կարող են լինել
մարդկային մտքի մոլորությունները։ Սկզբում նրա մտքով անցան իր եղբայրները,
որոնք իր հետ շփոթել և թաղել էին ուրիշ մարդու, այնուհետև պատկերացրեց
անհիմն կասկածանքով մեղադրված և կեղծ վկայություններով մահվան դատապարտված
մարդուն, ինչպես նաև կույր խստությունը օրենքների և կառավարողների, որոնք
շատ հաճախ, իբրև թե նախանձախնդիր լինելով ճշմարտությունը որոնելուն, իրենց
դաժանությամբ ստիպում են հաստատել կեղծիքը, իսկ իրենց համարում
արդարադատության և աստծո սպասավորներ, մինչդեռ սպասավոր են լոկ
անարդարության և սատանայի։ Այնուհետև սկսեց մտածել, թե ի՛նչ կերպ կարելի է
փրկել Ալդոբրանդինոյին, և ելքը գտնելով, որոշեց իր անելիքը։ Առավոտյան վեր
կենալով, նա ծառային թողեց հյուրանոցում, և, երբ հասավ իրեն պատեհ թվացող
ժամը, գնաց իր դամայի տունը։ Պատահմամբ դուռը բաց գտնելով, ներս մտավ և,
տեսնելով դամային, որ նստած էր ներքնահարկի դահլիճի հատակին և արցունք էր
հեղում, քիչ մնաց կարեկցանքից լաց լիներ, ու մոտենալով ասաց. «Մի վշտանաք,
մադո՛ննա, մոտ է ձեր ուրախության ժամը»։ Լսելով նրա ասածը, դաման աչքերը
բարձրացրեց և լալով ասաց. «Ո՜վ բարի մարդ, դու կարծեմ օտարական ես և
ուխտագնաց, ի՞նչ կարող ես իմանալ իմ ուրախության կամ վշտի մասին»։ Այնժամ
ուխտագնացն ասաց. «Մադո՛ննա, ես գալիս եմ Կոստանդնուպոլսից և հենց նոր տեղ
հասա, առաքված լինելով աստծուց, որպեսզի ձեր լացը խնդության փոխեմ և ձեր
ամուսնուն փրկեմ մահից»։— «Եթե դու Կոստանդնուպոլսից ես գալիս և հենց նոր
ես տեղ հասել, ապա որտեղի՞ց գիտես, թե ո՛վ է իմ ամուսինը և ո՛վ եմ ես»։
Ուխտագնացը, սկսելով սկզբից, պատմեց Ալդոբրանդինոյին պատահած
դժբախտությունների ողջ պատմությունը, և նրան մի առ մի ասաց, թե ո՛վ է նա,
քանի տարվա ամուսնացած է և շատ այլ բաներ, որ դամայի անցյալից իրեն լավ
հայտնի էին։ Դա շատ զարմացրեց դամային և, նրան մարգարեի տեղ դնելով, նա
ծնկաչոք ընկավ նրա ոտքը՝ աղաչելով, որ նա, եթե եկել է Ալդոբրանդինոյին
փրկելու, աճապարի ի սեր արարչի, որովհետև քիչ ժամանակ է մնացել։
Ուխտագնացը, իրեն միանգամայն սուրբ մարդ ձևացնելով, ասաց. «Մադո՚ննա, ոտքի
ելեք, մի լաք և լավ լսեցեք, թե ինչ պիտի ասեմ ձեզ, և զգուշացեք դա
մեկնումեկին հայտնելուց։ Ինչպես տերն ինձ իմացրեց, այս դժբախտությունը, որի
մեջ գտնվում եք, նա ձեր գլխին բերել է ձեր մի երբեմնի մեղքի համար, որը նա
հաճեց մասամբ սրբել այս վշտով, և նրան հաճո է, որ դուք ձեր մեղքը քավեք
լիովին, այլապես կընկնեք շատ ավելի մեծ դժբախտության մեջ»։ Այնժամ դաման
ասաց. «Մեսսե՛րե, շա՜տ են մեղքերս, և ես չգիտեմ, թե տերը ո՛րն է ուզում
քավեմ»։— «Մադո՛ննա,— ասաց այնժամ ուխտագնացը,— ես լավ գիտեմ, թե
ի՛նչ մեղք է դա, և ձեզ այդ մեղքի մասին պիտի հարցուփորձեմ ո՛չ թե նրա
համար, որ ավելի լավ գիտենամ, այլ որպեսզի ձեր մեղքը ինքներդ պատմելով՝
ավելի մեծ խղճի խայթ զգաք։ Բայց անցնենք գործի։ Ասացեք ինձ, չե՞ք հիշում
արդյոք, որ երբևէ սիրեկան ունեցած լինեք»։ Լսելով այդ, դաման խորունկ հառաչ
արձակեց և շատ զարմացավ, որովհետև չէր կարծում, թե որևէ մեկը դա գիտե, թեև,
երբ սպանվեց այն անձնավորությունը, որին թաղել էին որպես Տեդալդո, այդ
մասին խոսում էին բոլորը, հիմնվելով այն մի քանի խոսքերի վրա, որ
անզգուշաբար բերնից թռցրել էր Տեդալդոյի ընկերը, որն իրազեկ էր
պատմությանը։ Եվ նա պատասխանեց. «Sեսնում եմ, որ աստված ձեզ հայտնում է
մարդկային բոլոր գաղտնիքները, ուստի մտադիր չեմ ձեզնից թաքցնելու և իմը։
Ճի՛շտ է, ջահել ժամանակս ես շատ էի սիրում մի տարաբախտ երիտասարդի, որի
մահը վերագրում են ամուսնուս, և այդ մահը ես սգացել եմ, և հիմա էլ ինձ վիշտ
է պատճառում, որովհետև,— չնայած որ նրա մեկնելուց առաջ նրա նկատմամբ սառն
էի ու դաժան,— ո՛չ նրա գնալը, ո՛չ երկարատև բացակայությունը, ո՛չ գժբախտ
մահը չկարողացան նրան պոկել սրտիցս»։ Այս խոսքի վրա ուխտագնացն ասաց.
«Տարաբախտ երիտասարդին, որին սպանել են, դուք երբեք չեք սիրել, այլ սիրել
եք Տեդալդո Էլիզեիին։ Բայց ասացեք ինձ, ի՞նչն եղավ պատճառը, որ դուք
զայրացաք նրա վրա, երբևէ վիրավորե՞լ է նա ձեզ»։ Դաման պատասխանեց. «Ո՛չ, նա
երբեք ինձ չի վիրավորել, բայց իմ զայրույթի պատճառն եղավ մի նզովյալ աբեղա,
որի մոտ ես մի անգամ խոստովանվեցի, որովհետև, երբ ես նրան պատմեցի այդ
մարդու նկատմամբ տածածս սիրո և մեր մոտիկ հարաբերությունների մասին՝ նա
այնպես բղավեց վրաս, որ ես հիմա էլ սարսափ եմ զգում, ասաց, որ եթե ձեռք
չքաշեմ դրանից, կնետվեմ սատանայի երախը, դժոխքի սանդարամետը և կրակի մեջ
կձգվեմ։ Այդ խոսքերից այնպիսի սարսափ եկավ վրաս, որ որոշեցի այլևս չփնտրել
Տեդալդոյի մտերմությունը, այդ իսկ պատճառով չցանկացա այլևս ընդունել նրա
նամակներն ու ապսպրանքները, թեև կարծում եմ, որ եթե նա շարունակեր համառել,
այլ ոչ թե հուսահատությունից թողներ ու հեռանար, և եթե ես տեսնեի, թե նա
ինչպես է հալումաշ լինում ու հալչում արև տեսած ձյան պես, իմ հաստատ
որոշումը խախտված կլիներ, որովհետև ինքս էլ էի ցանկանում, որ այդպես
լիներ»։ Եվ ասաց ուխտագնացն այնժամ. «Հենց այդ մեղքն է այժմ ձեզ տանջում։
Ես հաստատ գիտեմ, որ Տեդալդոն ոչ մի հարկադրանքի չի դիմել, որ դուք իրեն
սիրեք. դուք այդ արել եք ձեր հոժար կամքով, որովհետև նա դուր էր գալիս ձեզ
և վայելում էր ձեր բարեհաճ վերաբերմունքը, ըստ որում, դուք թե՛ խոսքով և
թե՛ ձեր վարմունքով այնպես էիք շոյում նրան, որ եթե մինչ այդ ձեզ սիրում
էր, ապա հազար անգամ ավելի սաստկացրիք նրա սերը։ Եվ եթե դա այդպես է եղել
(իսկ ես գիտեմ, որ հենց այդպես էլ եղել է), ապա ի՞նչը կարող էր ձեզ ստիպել
այդպես դաժանաբար խույս տալ նրանից։ Այդ մասին պետք է մտածեիք առաջուց և
եթե տեսնեիք, որ հետագայում ստիպված եք լինելու դա վատ արարք համարել և
զղջալ, չանեիք այդ բանը։ Ինչպես որ Տեդալդոն դարձել էր ձերը, այնպես էլ
դուք պատկանում էիք նրան։ Դուք, ցանկանալու դեպքում նրա հետ վարվելով
ինչպես ձեր սեփականության հետ, կարողացել եք այնպես անել, որ նա ձերը
չլինի։ Բայց երբ առանց նրա համաձայնության դուք ցանկացել եք նրանից խլել
ձեզ, որ նրան էիք պատկանում, ապա դա եղել է կողոպուտ և անվայել վարմունք։
Հարկ է գիտենաք, որ ես վանական եմ, և որ այդ պատճառով ինձ հայտնի են
վանականների բարքերը, և եթե ձեզ շահեկան լինելու համար նրանց մասին
փոքր֊ինչ ազատ խոսեմ, ապա դա ինձ ավելի կպատշաճե, քան որևէ մեկին, և ես
ուզում եմ ձեզ պատմել նրանց մասին, որպեսզի այսուհետև նրանց ավելի լավ
ճանաչեք քան, ինչպես ձեզ թվում է, ճանաչել եք մինչև հիմա։ Այո՛, մի ժամանակ
կային սուրբ ու արժանավոր վանականներ, բայց այն մարդիկ, որ այժմ իրենց
վանական են անվանում և ցանկանում են, որ իրենց այդպիսին համարեն, չունեն
ոչինչ կուսակրոնական, բացի փարաջայից, ասենք՝ դա էլ կուսակրոնի փարաջա չէ,
որովհետև այն ժամանակ, երբ կուսակրոնության հիմնադիրները հրահանգում էին
իրենց նեղ փարաջաները կարել հասարակ ու կոպիտ կտորից, որպեսզի ապացուցեին,
որ իրենց հոգին արհամարհում է ամենայն աշխարհային բան, քանի որ իրենք իրենց
մարմինը ծածկում են այդքան արհամարհելի հագուստով,— ներկայիս վանականներն
իրենց համար պատրաստել են տալիս լենուբոլ, երկտակ, փայլուն ու նուրբ կտորից
կարած փարաջաներ, դրանց տալով հովվապետական փարաջայի գեղեցիկ տեսք, և չեն
քաշվում դրանցով պճնամոլել եկեղեցիներում ու հրապարակներում, ինչպես
աշխարհականներն են անում։ Եվ ինչպես ձկնորսը գետի մեջ ջանում է միանգամից
շատ ձուկ հավաքել իր ցանցի մեջ, այդպես էլ նրանք, կոլոլվելով հագուստի
լենուբոլ ծալքերում, ջանում են դրանց մեջ խճճել ավելի շատ բարեպաշտ
մարդկանց, այրիների և այլ կարճամիտ կանանց ու տղամարդկանց. և նրանք այդ
մասին ավելի են մտածում, քան որևէ այլ զբաղմունքի մասին։ Ուստի, եթե ավելի
մոտենալու լինենք ճշմարտությանը, նրանց փարաջաները միայն գույնով են
կուսակրոնի։ Մինչդեռ հին կուսակրոնները փափագում էին մարդկանց փրկությունը,
նորերը տենչում են միայն կին ու հարստություն, և իրենց բոլոր ջանքերը
գործադրել ու գործադրում են միայն նրա համար, որպեսզի բղավոցներով և դժոխքի
սարսափների նկարագրությամբ վախեցնեն հիմարներին և նրանց ապացուցեն, թե
մեղքերը քավվում են ողորմությամբ ու պատարագներով, որպեսզի իրենց համար, որ
կուսակրոն են դարձել ոչ թե աստվածավախության, այլ իրենց հոգու ստորության և
տքնությունից խուսափելու պատճառով, ո՛րը հաց բերի, ո՛րը գինի ուղարկի, ո՛րը
հոգեհաց տա վասն իր ննջեցելոց։ Այո, ճշմարիտ է, որ ողորմությունն ու աղոթքը
քավում են մեղքեըը։ Բայց եթե ողորմացողները տեսնեին, թե ո՛ւմն են ողորմում,
կամ ճանաչեին նրանց, նանք ավելի շուտ այդ ողորմությունը կմերժեին կամ
խոզերի առաջ կնետեին։ Եվ քանի որ կուսակրոնները գիտեն, որ որքան ավելի, քիչ
են մեծ կարողություն ունեցողները, այնքան իրենք լավ են ապրում, ապա և
նրանցից յուրաքանչյուրը ջանում է բղավոցներով ու սարսափներով ուրիշին
հեռացնել այն բանից, որին կցանկանար միայն ինքը տիրանալ։ Նրանք հեշտասեր ու
կնամոլ տղամարդկանց վրա հարձակվում են լոկ այն նպատակով, որպեսզի նրանք,
որոնց վրա հարձակվում են, ձեռք քաշեն այդ բանից, և իրենց հարձակման առարկան
միայն կանայք լինեն. նրանք այն դիտումով են դատապարտում վաշխն ու ապօրինի
վաստակը, որպեսզի դրանց գանձումը հանձնարարվի իրենց, իսկ իրենք նույն այն
միջոցներով, որոնք, ինչպես իրենք ասում են, դեպի կործանում են տանում նրանց
տերերին, կարողանում են իրենց համար կարել տալ ավելի լենուբոլ փարաջաներ,
ձեռք բերել եպիսկոպոսություն և այլ ձեռնտու հոգևոր պաշտոններ։ Եվ երբ նրանց
նախատում են այդ, ինչպես և շատ ուրիշ կեղտոտ գործերի համար, նրանք
պատասխանում են. «Վարվեցեք այնպես, ինչպես ասում ենք, և ոչ թե այնպես,
ինչպես անում ենք», քանզի կարծում են, որ դա բավականաչափ թեթևացնում է
նրանց խղճի վրա ծանրացած ամեն մի բեռ, կարծես թե ոչխարներն ավելի դյուրավ
կարող են լինել անհողդողդ ու երկաթի պես ամուր, քան հովիվները։ Իսկ թե
որքան մարդիկ կան, որոնց նրանք այդպիսի պատասխան են տալիս, և որոնք չեն
հասկանում նրանց ասածի իսկական իմաստը, նրանց մեծ մասը լավ գիտե։ Այժմյան
վանականները ցանկանում են, որ դուք անեք այն, ինչ նրանք ասում են, այսինքն՝
նրանց քսակները լցնեք փողով, ձեր գաղտնիքները վստահեք նրանց, ողջախոհ ու
ժուժկալ լինեք, ներեք վիրավորանքը, զգուշանաք չարախոսելուց. այդ բոլորը շատ
լավ, ազնիվ ու սուրբ բաներ են, բայց ինչո՞ւ են ձեզ ասում այդ բաները.
որպեսզի իրենք կարողանան անել այն ամենը, որ չպիտի կարողանային անել, եթե
հավատացյալներն էլ անեին։ Ո՞վ չգիտե, որ առանց փողի նրանց
պորտաբուծությունը չէր հարատևի։ Եթե դու քո փողը ծախսում ես քո
բավականության համար, ապա վանականը չի կարող դատարկապորտություն անել իր
միաբանությունում նստած. եթե դու սկսես դարբասել կանանց՝ վանականները
ավելորդ կլինեն. եթե դու ողջախոհ ես և չես ներում վիրավորանքը՝ վանականը չի
համարձակվի գալ քո տունը ընտանիքդ պղծելու համար։ Բայց հարկ կա՞ կանգ
առնելու այդ ամենի վրա։ Նրանք հենց իրենք են իրենց մեղադրանքի սյունին
գամում, երբ ամեն անգամ հասկացող մարդկանց առաջ մեջ են բերում իրենց այդ
արդարացումը։ Հապա ինչո՞ւ չեն նրանք նստում իրենց տներում, եթե գտնում են,
որ չեն կարող լինել ո՛չ սուրբ, ո՛չ էլ ժուժկալ։ Իսկ եթե ուզում են իրենց
նվիրած լինել այդ գործին, ինչո՞ւ չեն հետևում ավետարանի մյուս սուրբ
խոսքերին։ Քրիստոսը նախ գործում էր, ապա ուսուցանում, ուրեմն թող նրանք էլ
նախ գործեն և հետո միայն ուսուցանեն ուրիշներին։ Ես կյանքիս ընթացքում
տեսել եմ ոչ միայն աշխարհական դամաների, այլև միանձնուհիների հազարավոր
դարբասողներ, սիրեկաններ ու այցելուներ, և դրանք պատկանում էին այն
մարդկանց թվին, որոնք բոլորից բարձր են գորդոռում եկեղեցու բեմերից։ Եվ
արդյոք հենց նրանց, այդ բանն անողներին չէ՞, որ հետևում ենք։ Ով հետևում է՝
կամքն իրենն է, բայց աստված գիտե, թե նա որքան է խելացի վարվում։ Բայց
ենթադրենք, թե, ճշմարիտ է եղել այն, ինչ ձեզ ասել է ձեզ վրա բղավող
վանականը, այսինքն այն, որ ամուսնական պարտքի խախտումը ծանր մեղք է. բայց
մի՞թե ավելի ծանր հանցանք չէ մարդուն կողոպտելը։ Մի՞թե է՛լ ավելի ծանր
հանցանք չէ նրան սպանելը կամ աշխարհե աշխարհ գցելը։ Ամենայն ոք կհամաձայնի
ասածիս, եթե կինը մերձավորվում է տղամարդու հետ, դա բնական մեղք է. բայց
կողոպտել և սպանել նրան կամ երկրից արտաքսել դա մի մեղք է, որ կարող է
ծագել չարամտությունից։ Որ դուք կողոպտել եք Տեդալդոյին, նրանից խլելով
ինքներդ ձեզ, որ հոժարակամ նրա սեփականությունս էիք դարձել,— այդ ես
ապացուցի արդեն, բացի դրանից, ես պնդում եմ, որ որքանով դա ձեզնից է կախված
եղել, դուք սպանել եք նրան, որովհետև բնավ ձեր բարության շնորհիվ չէ, որ
նա, տեսնելով, որ դուք ավելի ու ավելի դաժան եք դառնում իր նկատմամբ, ձեռք
չի բարձրացրել իր կյանքի վրա. իսկ օրենքն ասում է, թե այն անձը, որ եղել է
կատարված ոճրի պատճառը, արժանի է նույն պատժին, որին արժանի է ոճիր
կատարողը։ Իսկ որ դուք եք եղել նրա արտաքսվելու և յոթ տարի շարունակ երկրե
երկիր թափառելու պատճառը՝ դա չի կարելի ժխտել։ Այսպիսով, ձեր հիշյալ երեք
արարքներից յուրաքանչյուրով դուք գործել եք շատ ավելի մեծ մեղք, քան այն
մեղքը, որ գործել եք նրա հետ մոտիկ հարաբերություններ ունենալով։ Բայց
տեսնենք, գուցե Տեդալդոն արժանի՞ էր այդ ամենին։ Իհարկե ո՛չ. դուք արդեն
ինքներդ ընդունեցիք այդ, էլ չեմ ասում, որ նա ձեզ սիրում էր իր կյանքից
ավելի։ Ոչ ոքի նա այնպես չէր հարգում, այնպես չէր գովաբանում և բոլոր
կանանցից վեր դասում, ինչպես ձեզ, երբ գտնվում էր այնպիսի մի տեղ, ուր
վայելուչ կերպով և առանց կասկած հարուցելու կարող էր խոսել ձեր մասին։ Նա
իր ողջ երջանկությունը, իր պատիվն ու ազատությունը ձեր ձեռքն էր հանձնել։
Մի՞թե նա լավ գերդաստանից սերված երիտասարդ չէր, մի՞թե ամենից գեղեցիկը չէր
իր համաքաղաքացիների մեջ, մի՞թե վեհանձն չէր ամենայն բանում, ինչ կպատշաճե
ջահել մարդկանց, մի՞թե բոլորը նրան չէին սիրում, բարձր գնահատում և
ցանկանում տեսնել։ Դուք այս անգամ էլ չեք կարող ասել՝ ո՛չ։ Ուրեմն, այդ
ինչպե՞ս եղավ, որ մի հիմար վանականի, ցանցառ ու նախանձամիտ մարդու մեն մի
խոսքով դուք կարողացաք նրա նկատմամբ այդպիսի դաժան վճիռ կայացնել։ Ես չեմ
հասկանում մոլորությունն այն կանանց, որոնք արհամարհում են տղամարդկանց և
քիչ գնահատում նրանց, մինչդեռ եթե գիտակցեին, թե ի՛նչ են իրենք և աստված
ինչպիսի՛ վեհանձնություն է պարգևել տղամարդուն, որով նա բարձր է բոլոր
կենդանի արարածներից, պետք է հպարտանային, եթե սիրված լինեին որևէ
տղամարդուց, և ամենայն կերպ ջանային կատարել նրա ցանկությունը, որպեսզի
տղամարդը չդադարեր նրանց սիրելուց։ Որ դուք այդ արել եք վանականի խոսքերից
ազդված,— որն, անշուշտ, պնակալեզի ու հացկատակի մեկն է եղել,— ինքներդ
լավ գիտեք։ Գուցե նա ինքն էր ցանկանում գրավել այն տեղը, որտեղից վռնդել էր
ուզում ուրիշին։ Ահա հենց դա է այն մեղքը, որ աստվածային
արդարադատությունը, որը շարունակ հավասարակշռում է իր արարքներն ու դրանց
հետևանքները, չցանկացավ թողնել անպատիժ, և ինչպես որ դուք առանց որևէ
պատճառի աշխատում էիք Տեդալդոյից խլել ձեզ, այնպես էլ ձեր ամուսինն առանց
արդար պատճառի Տեդալդոյի պատճառով գտնվել և այժմ էլ գտնվում է վտանգի մեջ,
իսկ դուք՝ վշտի։ Եթե ցանկանում եք ազատվել այդ վշտից, ահա թե ի՛նչ պիտի
խոստանաք և մանավանդ կատարեք. եթե երբևէ պատահի, որ Տեդալդոն վերադառնա իր
երկարատև աստանդությունից, պարտավոր եք նրան վերստին ընծայել ձեր
ողորմածությունը, ձեր սերը, ձեր բարեհաճությունը, ձեր մտերմությունը, և
կրկին արժանացնել այն վիճակին, որի մեջ նա դտնվում էր, քանի դեռ անմտորեն
չէիք հավատացել ցնդած վարդապետին»։

Ուխտագնացն իր ճառն ավարտեց այն ժամանակ միայն, երբ տիկինը, որ լսում էր
ուշադրությամբ (քանզի այդ փաստարկները նրան թվում էին հույժ արդարացի, և նա
հավատացած էր, որ ինքը, ինչպես ուխտագնացն էր ասում, հենց այդ մեղքի համար
էր պատժվել), ասաց. «Ո՞վ աստծո մտերիմ, ես միանգամայն արդարացի եմ համարում
այն ամենը, որ ասացիք, և ձեր բացատրությունների շնորհիվ իմացա, թե ի՛նչ են
այդ վանականները, որոնց ես սուրբ էի համարում։ Առանց որևէ տարակուսանքի
ընդունում եմ, որ Տեդալդոյի հետ վարվելով այդ կերպ, ես մեծ հանցանք եմ
գործել, և, եթե հնարավոր լիներ, սիրով կքավեի մեղքս այն եղանակով, որ դուք
եք ցուցանում, բայց ինչպե՞ս կարելի է դա անել։ Տեդալդոն այլևս չի
վերադւսռնա այստեղ, նա մեռած է։ Ուստի չգիտեմ ինչո՞ւ ձեզ խոստանամ այն, ինչ
հնարավոր չէ անել»։ Այստեղ ուխտագնացն ասաց. «Մադոննա, Տեդալդոն, ինչպես
ինձ հայտնեց երկնային տերը, չի մեռել, այլ ողջ է ու առողջ, և նա լավ կզգար
իրեն, եթե վայելեր ձեր ողորմածությունը»։ Եվ այնժամ ասաց տիկինը. «Լսեցեք,
այդ ի՞նչ եք ասում, ես նրան տեսել եմ մեր դռան առաջ, մի քանի տեղից
դաշույնով խոցված, նրան բռնել եմ իմ այս ձեռքերով, նրա անշունչ դեմքին շատ
արցունքներ եմ թափել, որոնք և, թերևս, եղան պատճառը, որ մարդիկ սկսեցին
զանազան բաներ փսփսալ և ամենուր ինձ չարաբանել»։ Պատասխան տվեց ուխտագնացն
այնժամ. «Մադո՛ննա, ինչ էլ ասելու լինեք, ես ձեզ հավատացնում եմ, որ
Տեդալդոն կենդանի է, և, եթե ցանկանաք ասածս անել, կարող եմ հավաստիացնել,
որ դուք շուտով նրան կտեսնեք»։ Եվ այնժամ ասաց տիկինը. «Ես ձեր ասածը սիրով
կանեմ, և ոչ մի բան չի կարող ինձ այնքան ուրախություն պատճառել, որքան
ամուսնուս ազատված և անվնաս, իսկ Տեդալդոյին կենդանի տեսնելս»։ Այնժամ
Տեդալդոյին թվաց, որ ժամանակն է հայտնելու իր ով լինելը և տիկնոջն ավելի
աներկբա հույս տալու, որ նրա ամուսինը կփրկվի, և ասաց. «Մադո՛ննա, որպեսզի
ձեզ հավաստիացրած լինեմ, որ ձեր ամուսինը կփրկվի, պետք է ցույց տամ մի
գաղտնիք, որը դուք պետք է պահեք այնպես, որ ձեր ամբողջ կյանքում ոչ ոք
չիմանա»։ Նրանք մենակ էին և գտնվում էին տան առանձնացած մի մասում, քանզի
տիկինը կատարյալ վստահություն էր տածում այն սրբության նկատմամբ, որով,
ինչպես նրան թվում էր, համակված էր ուխտագնացը, այդ պատճառով էլ Տեդալդոն
մատից մի մատանի հանելով, որը պահպանել էր խնամքով, և որը նրան նվիրել էր
տիկինը՝ իրենց անցրած վերջին գիշերը, ցույց տվեց նրան ու ասաց. «Մադո՛ննա,
արդյոք ճանաչո՞ւմ եք այս մատանին»։ Տիկինը տեսնելուն պես ճանաչեց մատանին
ու ասաց. «Այո՛, մեսսերե, այդ մատանին ես ժամանակին նվիրել եմ Տեդալդոյին»։
Այնժամ ուխտագնացը ոտքի ելավ, շտապով հանեց ու նետեց ուխտագնացի վերարկուն
ու գլխարկը և, խոսելով ֆլորենտացու առոգանությամբ, ասաց. «Իսկ ինձ
ճանաչո՞ւմ եք արդյոք»։ Երբ տիկինը նայեց ու տեսավ, որ նա ինքը Տեդալդոն է,
բոլորովին քար կտրեց, սարսափելով, ինչպես սարսափում են մեռելներից, երբ
նրանց տեսնում են կենդանի մարդու պես քայլելիս։ Այդ պատճառով չվազեց
գրկելու և համբուրելու նրան, այն Տեդալդոյին, որը եկել էր Կիպրոսից, այլ
սարսափով բռնված, ուզում էր փախչել նրանից, այն Տեդալդոյից, որը, իր
կարծիքով, վերադարձել ու եկել էր գերեզմանից։ Բայց Տեդալդոն ասաց նրան.
«Մի՛ վախենաք, մադո՛ննա, ես ձեր Տեդալդոն եմ, ողջ և առողջ, երբեք չեմ մեռել
և սպանված չեմ եղել, ինչ էլ ասելու լինեն իմ եղբայրները»։ Տիկինը, որ մի
փոքր սրտապնդվել էր և արդեն ճանաչել նրա ձայնը, պահ մի նայեց նրան և,
համոզվելով, որ նա իսկապես Տեդալդոն է, լալով նրա վզովն ընկավ, համբուրեց
ու ասաց. «Իմ սիրելի՜ Տեդալդո, բարո՛վ տեսա քեզ»։ Տեդալդոն էլ, գրկելով ու
համբուրելով նրան, ասաց. «Մադո՛ննա, այժմ ժամանակր չէ ավելի մոտ հանդիպում
ունենալու, ես ուզում եմ գնալ և այնպես անել, որ Ալդոբրանդինոն ձեզ մոտ
վերադառնա ողջ ու անվնաս, և հուսով եմ, որ մինչև վաղը երեկո դուք այնպիսի
լուրեր կլսեք, որ ձեր սրտովը կլինեն։ Եվ եթե, ինչպես համոզված եմ, լավ
լուրեր լսեմ նրա ազատվելու մասին, ապա իմ պարտքը կլինի հենց այս գիշեր գալ
ձեզ մոտ և ձեզ հայտնել շատ ավելի հարմաբավոր ձևով, քան կարող էի անել
հիմա»։

Նորից հագնելով ուխտագնացի հագուստն ու ծածկելով գլխարկը, տիկնոջը մի անգամ
ևս համբուրելով ու մխիթարելով, Տեդալդոն հրաժեշտ տվեց նրան ու քայլերն
ուղղեց դեպի բանտը, որտեղ Ալդոբրանդինոն ավելի շուտ մոտալուտ մահվան
սարսափն էր պատկերացնում, քան իր ազատումը։ Իրեն ներկայացնելով որպես
մխիթարիչ, Տեդալդոն, բանտապահների համաձայնությամբ, մտավ նրա մոտ և, կողքին
նստելով ասաց. «Ալդոբրանդի՛նո, ես մեկն եմ քո բարեկամներից, որին վասն քո
փրկության քեզ մոտ ուղարկել է տերը, որր քեզ խղճաց անմեղությանդ համար։
Ուստի, եթե դու նրա սիրույն ցանկանաս ինձ ընծայել այն փոքրիկ շնորհը, որ
խնդրելու եմ քեզնից, ապա անտարակույս վաղը, նախքան մութն ընկնելը, դու
ակնկալածդ մահավճիռը լսելու փոխարեն՝ կլսես քո արդարացման լուրը»։
Ալդոբրանդինոն պատասխանեց. «Ո՜վ պատվական այր, քանի որ ջանում ես իմ
փրկության համար, ապա պետք է որ, ինչպես ասում ես, իմ բարեկամը լինես, թեև
ես քեզ չեմ ճանաչում և չեմ հիշում, որ երբևէ տեսած լինեմ։ Եվ, հիրավի, ես
երբեք չեմ կատարել այն հանցանքը, որի համար, ինչպես ասում են, պիտի մահվան
դատապարտվեմ. ճիշտ է, մինչ այդ ես ուրիշ շատ մեղքեր եմ գործել, և թերևս
դրանք էին պատճառը, որ այս օրին հասա։ Բայց ասում եմ քեզ առաջի աստծո, որ
եթե նա այժմ գթացել է ինձ, ես ոչ միայն խոստանում եմ, այլև մեծ
հոժարությամբ կանեմ նույնիսկ խոստացածիցս ավելին։ Ուստի, խնդրիր ինչ որ
ցանկանում ես, որովհետև, եթե երբևէ ագատվեմ՝ անպայման և ճշտապես պիտի
կատարեմ խնդրանքդ»։ Այնժամ ուխտագնացն ասաց. «Իմ ցանկացածը այլ բան չէ, քան
այն միայն, որ դու ներես Տեդալդոյի չորս եղբայրներին, որոնք, ենթադրելով,
թե դու մեղավոր ես իրենց եղբոր մահվան համար, քեզ այս օրն են գցել, և ապա՝
նրանց համարես եղբայր ու բարեկամ, եթե իրենց արածի համար ներողություն
խնդրեն»։ Ալդոբրանդինոն պատասխանեց. «Միայն անարգված մարդը գիտե, թե որքա՜ն
քաղցր է վրեժը և ի՜նչ խանդավառությամբ է մարդ սպասում նրան. բայց,
այնուամենայնիվ, ես սիրով կներեմ նրանց և ներում եմ այժմ իսկ, միայն թե
տերը հոգա իմ փրկությունը։ Եվ եթե ես այստեղից կենդանի ելնեմ և ազատ
արձակվեմ, կջանամ վարվել այնպես, ինչպես հաճո կլինի քեզ»։

Ուխտագնացը, նրա ասածից գոհ մնալով և չցանկանալով ավելին ասել, նրան խնդրեց
արիանալ հոգով, քանզի հաստատ էր, որ վաղվա օրը դեռ չմթնած՝ նա պիտի լսեր իր
փրկության հավաստի լուրը։ Թողնելով նրան, նա գնաց ավագախորհրդարան և այսպես
ասաց այդ օրվա իշխանակալին. «Սինյո՛րդ իմ, ամենայն մարդ պարտավոր է ըստ
կարելույն ջանալ, որ ի հայտ բերվի գործերի ճշմարիտ էությունը, և այդ բանում
պիտի ջանան առանձնապես նրանք, ովքեր գրավում են այնպիսի դիրք, ինչպիսին
դուք,— և դա պիտի արվի այն նպատակով, որ մարդիկ չկատարած հանցանքի համար
չպատժվեն, իսկ հանցավորներն ստանան իրենց պատիժը։ Եվ գալուս նպատակն էլ այն
է, որ մի գործ ճիշտ այդպիսի ընթացք ստանա՝ պատիվ բերելով ձեզ և պատժելով
այն մարդուն, որն արժանի է դրան։ Ինչպես ձեզ հայտնի է, դուք դատական խիստ
հետաքննություն եք սկսել Ալդոբրանդինո Պալերմինիի դեմ՝ ենթադրելով, թե
պարզել եք, որ նա է սպանել Տեդալդո Էլիզեիին, և պատրաստ եք նրան
դատապարտել, այնինչ դա միանգամայն կեղծ մեղադրանք է, մի բան, որ ես հույս
ունեմ ապացուցելու դեռ գիշերը կես չեղած, ձեր ձեռքը հանձնելով այդ
երիտասարդ մարդուն սպանողներին»։ Պատվարժան այրը, որ ներքուստ խղճում էր
Ալդոբրանդինոյին, սիրով ականջ դրեց ուխտագնացի ասածին, և երբ սա շատ բաներ
պատմեց այդ գործի առնչությամբ, նա, նրա ցուցումով և առանց որևէ
դիմադրութչան հանդիպելու, կեսգիշերին կալանավորեց երկու հյուրանոցատեր
եղբայրներին ու նրանց ծառային, և երբ գործի իսկությունն իմանալու համար
պատրաստվում էր նրանց տանջանքների ենթարկել՝ նրանք վախենալով, սկզբում
առանձին֊առանձին, իսկ հետո միասին բացեիբաց ընդունեցին, թե իրենք են սպանել
Տեդալդո Էլիզեիին՝ նրան չճանաչելով։ Երբ նրանց հարցրին սպանության
շարժառիթը, նրանք ասացին, թե սպանել են այն պատճառով, որ նա, երբ իրենք
հյուրանոցում չեն եղել, սկսել է նեղել իրանցից մեկի կնոջը և ցանկացել է
բռնությամբ ստիպել, որ գոհացնի իր ցանկությունը։

Այդ իմանալով, ուխտագնացը, սինյորի համաձայնությունն առնելով, այդտեղից
թաքուն գնաց մադոննա Էրմելինայի մոտ, որին գտավ մենակ, քանի որ տանը բոլորը
քնած էին, և որն անհամբեր սպասում էր նրան՝ հավասարապես ցանկանալով թե՛
լուր իմանալ ամուսնուց և թե՛ լիովին հաշտվել իր Տեդալդոյի հետ։ Գալով նրա
մոտ, նա դեմքի ուրախ արտահայտությամբ ասաց. «Թանկագի՛նդ իմ դամա,
ուրախացիր, քանզի քո Ալդոբրանդինոն վաղն անպայման ողջ և անվնաս քեզ մոտ
կլինի», և որպեսզի նրան ավելի հավաստիացրած լիներ, մի առ մի պատմեց ի՛նչ որ
ինքն արել էր։ Տիկինը, որին այդ երկու այնքան մեծ ու անսպասելի
եղելությունները (ինչպիսիք էին՝ վերադարձը կենդանի Տեդալդոյի, որի վրա
սգացել էր՝ իսկապես մեռած համարելով, ինչպես և Ալդոբրանդինոյին վտանգից
ազատված տեսնելը) այնպիսի ուրախություն էին պատճառել, որի նմանը չի զգացել
ոչ ոք, սիրողաբար գրկեց ու համբուրեց Տեդալդոյին։ Միասին գնալով դեպի
անկողինը, նրանք, փոխադարձ և բարի համաձայնությամբ, սքանչելի և ուրախ
միություն կազմեցին՝ միմյանց բավականություն ու հաճույք պատճառելով։

Երբ օրը մոտ էր բացվելուն, Տեդալդոն ելավ տեղից։ Դամային հայտնելով, թե
ի՛նչ է մտադիր անել, և նրան խնդրելով իր ասածը խիստ գաղտնի պահել, նրա
մոտից դուրս եկավ դարձյալ ուխտագնացի հագուստով, որպեսզի ժամը հասնելուն
պես զբաղվեր Ալդոբրանդինոյի գործերով։ Հենց որ օրը լուսացավ,
քաղաքապետարանը, գտնելով, որ ինքը լիովին իրազեկ է գործին, անմիջապես
ազատեց Ալդոբրանդինոյին, և մի քանի օր անց, նույն այն տեղում, ուր կատարվել
էր սպանությունը, թռցրին ոճրագործների գլուխները։ Ալդոբրանդինոն, որ
այդպիսով ազատվել էր ի մեծ ուրախություն իր կնոջ և բոլոր բարեկամների ու
հարազատների, շատ լավ իմացավ, որ այդ ամենը տեղի էր ունեցել ուխտագնացի
միջամտության շնորհիվ, ուստի նրան համոզեց տեղափոխվել ու ապրել իր տանը՝
քանի դեռ կցանկանար մնալ քաղաքում։ Եվ այստեղ թե՛ ամուսինը և թե՛ կինը ձեռ
ու ոտն էին ընկել նրան բավականաչափ պատվելու և սիրաշահելու համար, մանավանդ
կինը, որը լավ գիտեր, թե ո՛ւմ համար էր անում այդ ամենը։

Մի որոշ ժամանակ անցնելուց հետո, գտնելով, որ ժամանակն է Ալդոբրանդինոյին
հաշտեցնելու իր եղբայրների հետ, որոնք, ըստ իր լսածի, ոչ միայն իրենց
վիրավորված էին զգում նրան անմեղ ճանաչելու համար, այլև զինվել էին նրա
դեմ, Տեդալդոն Ալդոբրանդինոյին հիշեցրեց նրա խոստումը։ Ալդոբրանդինոն ասաց,
թե պատրաստ է խոստումը կատարելու։ Այնժամ ուխտագնացը նրան խնդրեց մյուս օրը
մեծ խնջույք սարքել, որտեղ ըստ նրա ցանկության, Ալդոբրանդինոն իր
ազգակիցների ու նրանց դամաների հետ միասին պիտի պատվեր չորս եղբայրներին ու
նրանց կանանց, և ասաց նաև, թե ինքն անհապաղ նրանց կհրավիրի այդ հաշտության
հանդեսին ու խնջույքին։ Երբ Ալդոբրանդինոն հոժար եղավ այդ ամենին, Տեդալդոն
իսկույն գնաց չորս եղբայրների մոտ և, երկար ու բարակ բանակցություններից
հետո, որ անհրաժեշտ են այդպիսի գործերում, անհերքելի փաստարկների
օգնությամբ վերջապես նրանց համոզեց, որ պետք է նորից ձեռք բերել
Ալդոբրանդինոյի բարեկամությունը՝ նրանից ներողություն խնդրելով։ Այս
անելուց հետո նա նրանց և նրանց կանանց հրավիրեց՝ մյուս օրն առավոտյան գալ
Ալդոբրանդինոյի մոտ ճաշելու։ Նրանք, նրա ազնիվ խոսքին հավատալով, սիրով
ընդունեցին հրավերը։

Եվ այսպես, մյուս օրն առավոտյան, ճաշի ժամին, Տեդալդոյի չորս եղբայրները,
առաջվա պես սև հագած, իրենց բարեկամներից մի քանիսի հետ միասին եկան իրենց
սպասող Ալդոբրանդինոյի տունը։ Այստեղ Ալդոբրանդինոյի հրավիրած բոլոր
հյուրերի ներկայությամբ վար նետելով իրենց զենքերը, նրանք իրենց հանձնեցին
նրա ձեռքը, խնդրելով ներել պատճառված վիրավորանքը։ Ալդոբրանդինոն արցունքն
աչքերին նրանց ընդունեց բարեկամաբար և բոլորի հետ համբուրվելով՝ հակիրճ ու
ազդու խոսքով ներեց այն վիրավորանքը, որ նրանք պատճառել էին։ Եղբայրներից
հետո եկան նրանց քույրերն ու կանայք՝ բոլորն էլ սև հագած, և սիրալիր կերպով
ընդունվեցին մադոննա Էրմելինայի և մյուս դամաների կողմից։ Այնուհետև
տղամարդիկ, ինչպես և դամաները նստեցին փառահեղ խնջույքի, որի ընթացքում
ամեն ինչ լավ էր ու գովարժան, բացի Տեդալդոյի հարազատների լռությունից, որի
պատճառն էր վերջերս պատահած դժբախտությունը, ինչու և սև էին հագել, իսկ դա
մի քանիսին ստիպում էր խնջույքը սարքելու համար դժգոհել ուխտագնացից, որն
այդ նկատում էր։ Բայց երբ հասավ այդ լռությունը խախտելու ժամանակը, նա,
ինչպես նախապես որոշել էր, ոտքի կանգնեց, երբ դեռ մյուսները միրգ էին անուշ
անում, և ասաց. «Այս խնջույքի ուրախության համար չի պակասում ոչինչ, բացի
Տեդալդոյից, որին ես ուզում եմ ներկայացնել ձեզ, քանի որ դուք չճանաչեցիք
նրան, թեև նա շարունակ ձեր մեջ էր»։ Եվ, վրայից նետելով փարաջան ու
վանականի բոլոր պաճուճանքները, մնաց մի մետաքսյա կապույտ պատմուճանով։ Եվ
բոլորը, ոչ առանց մեծագույն զարմանքի, նրան էին նայում, երկար նայում էին
ակնապիշ, և ոչ ոք չէր կարողանում հավատալ, որ դա նա՛ է։ Նկատելով այդ,
Տեդալդոն սկսեց պատմել նրանց ազգակցական կապերը, ներկա գտնվողներից ոմանց
պատահած դեպքերը և իր սեփական արկածները։ Այնժամ նրա եղբայրներն ու մյուս
տղամարդիկ, ուրախության արցունք հեղելով, վազեցին նրան համբուրելու, ապա
նույնն արին դամաները՝ թե՛ օտարները և թե՛ հարազատները, բացի մադոննա
Էրմելինայից։ Այդ տեսնելով, Ալդոբրանդինոն ասաց. «Այս ի՞նչ բան է,
Էրմելինա։ Ինչո՞ւ դու էլ մյուս դամաների պես չես ողջունում Տեդալդոյին»։
Իսկ դաման բոլորի ներկայությամբ այսպես պատասխանեց. «Այստեղ հազիվ թե գտնվի
մի մարդ, որ ցանկանար կամ ցանկանում է նրան ողջունած լինել ավելի մեծ
սիրով, քան ես, որ նրան պարտական եմ բոլորից ավելի, քանզի նրա օգնության
շնորհիվ էր, որ դու նորից իմն ես։ Բայց ոմանց անազնիվ խոսքերը, որ ասվում
էին այն օրերին, երբ մենք սգում էինք այն մարդու մահը, որին Տեդալդոյի տեղն
էինք դրել, ինձ թույլ չեն տալիս այդպես վարվել»։ Դրան Ալդոբրանդինոն
պատասխանեց. «Չքվի՛ր աչքիցս այդ բամբասանքների հետ միասին. մի՞թե կարծում
ես, որ ես հավատում եմ ամեն մի հաչողի։ Ջանալով իմ փրկության համար, նա շատ
լավ ապացուցեց, որ դա սուտ բան էր, էլ չասած, որ ես երբեք չեմ հավատացել
դրան։ Դե՛ շուտ վե՛ր կաց և գնա նրան գրկիր»։ Դաման, որ հենց այդ էր ուզում,
չհապաղեց այդ բանում ենթարկվել ամուսնուն։ Ուստի ոտքի ելնելով, նա
մյուսների պես համբուրեց ու ողջունեց Տեդալդոյին։ Ալդոբրանդինոյի
մեծահոգությունը դուր եկավ Տեդալդոյի եղբայրներին, ինչպես և այնտեղ գտնվող
բոլոր տղամարդկանց ու կանանց, և այսպիսով մաքրվեց ամենայն ժանգ, որ
մարդկանց մտքերում կարող էր առաջացած լինել երբեմնի ասեկոսեներից։

Երբ նրանցից յուրաքանչյուրն արդեն Տեդալդոյին հայտնել էր իր ուրախությունը,
նա իր ձեռքով եղբայրների, քույրերի և հարսների վրայից պոկեց նրանց սգո
պաճուճանքները և հրամայեց նրանց համար նոր զգեստներ բերել։ Երբ նրանք նոր
զգեստներ հագան, այլևս վերջ չկար երգին, պարին ու այլ զվարճանքներին, որի
պատճառով էլ սկզբում տխուր ու լռին խնջույքը խիստ աղմկալի վախճան ունեցավ։
Մեծ ուրախությամբ համակված, նրանք բոլորը, հենց այդպես, ելան ու գնացին
Տեդալդոյի տունը, ուր երեկոյան ընթրեցին, և դրանից հետո շատ ու շատ օրեր
նույն ձևով շարունակեցին տոնախմբությունը։

Ֆլորենցիայի բնակիչները երկար ժամանակ Տեդալդոյի վրա նայում էին որպես
հարություն առածի և հրաշքի վրա, և շատ մարդկանց, նույնիսկ նրա եղբայրների
գլխում մնացել էր մի աղոտ կասկած,— արդյոք դա նա՞ է։ Նրանք դեռ լիովին
չէին հավատում, և թե Տեդալդոն սպանված չէ, և միգուցե երկար չհավատային, եթե
չպատահեր այն դեպքը, որը նրանց պարզ կերպով ցույց տվեց, թե սպանվածն ո՞վ էր
եղել։ Իսկ դեպքն այս էր. մի անգամ, երբ մի քանի լունիջիանցի զինվորներ
անցնում էին նրանց տան մոտով, Տեդալդոյին տեսնելուն պես ընդառաջ վազեցին ու
ասացին. «Բարև՛, Ֆացիոլո»։ Տեդալդոն իր եղբայրների ներկայությամբ նրանց
պատասխանեց. «Դուք, երևի, ինձ ուրիշի տեղ եք դրել»։ Զինվորները, լսելով նրա
ասածը, շփոթվեցին և ներողություն խնդրեցին՝ ասելով. «Հիրավի, դուք նման եք,
այն էլ շատ ավելի, քան կարող է մարդը մարդու նման լինել, մեր մի ընկերոջը,
պոնտրեմոլցի Ֆացիոլոյին, որը երկու շաբաթ առաջ եկել է այստեղ. մենք ոչ մի
կերպ չենք կարողանում իմանալ, թե ինչ է պատահել նրան։ Ասենք՝ ձեր հագուստը
մեզ զարմացրեց, որովհետև նա էլ մեզ նման զինվոր էր»։ Տեդալդոյի մեծ եղբայրն
այդ լսելով՝ մոտեցավ նրանց ու հարցրեց. «Ինչպե՞ս էր հագնված այդ Ֆացիոլոն»։
Նրանք էլ պատմեցին, թե ինչպես, և պարզվեց, որ սպանվածը հագնված է եղել ճիշտ
այնպես, ինչպես նրան նկարագրում էին։ Այսպիսով, դրանից և այլ նշաններից
իմացան, որ սպանված է եղել Ֆացիոլոն, այլ ոչ թե Տեդալդոն, դրա հետևանքով
փարատվեցին Տեդալդոյի եղբայրների և այլոց կասկածները, որ ունեին նրա
նկատմամբ։ Իսկ Տեդալդոն, որ վերադարձել էր որպես հարուստ, երբեք չխզեց իր
սիրային կապը, և քանի որ նրա դաման այլևս չէր գժտվում նրա հետ, նրանք,
իրենց գործը թաքուն անելով, դեռ երկար վայելեցին իրենց սերը։ Եվ տա աստված
մենք էլ մերը վայելենք»։


## Նովել ութերորդ

_Ֆերոնդոն ինչ-որ դեղափոշի խմելով՝ թաղվում է որպես մեռյալ. գերեզմանից
հանվելով վանահոր ձեռքով, որը զվարճանում էր նրա կնոջ հետ, նա բանտ է
դրվում, և նրան հավատացնում են, թե գտնվում է քավարանում, հարություն
առնելով՝ նա պահում-մեծացնում է որդուն, որը ծնվել էր վանահոր և իր կնոջ
կապից։_

Երբ ավարտվեց Եմիլիայի նովելը, որը ոչ միայն չձանձրացրեց իր երկար լինելով,
այլև հաղորդված դեպքերի շատության և բազմատեսակության շնորհիվ բոլորին շատ
հակիրճ թվաց, թագուհին, լոկ մի նշանով Լաուրետտային հասկանալ տալով իր
ցանկությունը, նրան առիթ ընծայեց այսպես սկսելու.— Թանկագնագո՛ւյն
դամաներ, ձեզ պատմելու համար ես մտաբերեցի մի իրական դեպք, որն ավելի շուտ
հնարովի է թվում, քան կյանքում պատահած։ Իսկ այդ դեպքը միտս ընկավ այն
ժամանակ, երբ լսեցի, թե ինչպես մեկին թաղել ու վրան սգացել են ուրիշի տեղ
դնելով։ Ես էլ իմ կողմից կպատմեմ, թե ինչպես մեկը ողջ֊ողջ թաղվեց իբրև
մեռյալ, թե ինչպես հետո նա ինքը և ուրիշները նրան համարում էին ոչ թե
կենդանի, այլ գերեզմանից հարություն առած, իսկ այն անձնավորությունը, որին
պետք էր պատժել որպես հանցագործի, նրանց կողմից մեծարվեց որպես սուրբ։

Եվ այսպես, կար և մինչև հիմա էլ Տոսկանայում գոյություն ունի մի
աբբայություն, որ, ուրիշ շատ աբբայությունների նման, գտնվում է ոչ այնքան
հաճախելի մի վայրում, և որին վանահայր էր կարգված մի կուսակրոն, որը շատ
սուրբ մարդ էր ամեն բանում, միայն թե ոչ կանանց հարցում, և նա կարողանում
էր սիրաբանել այնպես զգուշաբար, որ ոչ միայն ոչ ոք ոչինչ չէր իմանում, արև
ոչ ոքի մտքովն իսկ չէր անցնում, թե նա կարող է այդպիսի բան անել, ուստի
նրան համարում էին ամեն տեսակետից խստակյաց ու ժուժկալ։ Եղավ որ այդ
վանահայրը մտերմացավ Ֆերոնդո անունով մի հարուստ գյուղացու հետ, որը շատ
բռի ու անխելք մարդ էր, և այդ ծանոթությանը վանահորը միայն նրանով էր
հաճելի, որ երբեմն ծիծաղում էր նրա ցանցառությունների վրա։ Այդ ծանոթության
միջոցին վանահայրը նկատել էր, որ Ֆերոնդոն շատ գեղեցիկ կին ունի, որին
այնպես թունդ սիրահարվեց, որ զօր ու գիշեր էլ ուրիշ բանի մասին չէր
մտածում։ Սակայն լսած լինելով, որ թեև Ֆերոնդոն ամեն ինչում պարզամիտ է ու
անխելք, բայց շատ խելոք է կնոջը սիրելու և աչքը վրան պահելու գործում, նա
համարյա հույսը կտրել էր։ Այնուամենայնիվ, խելամիտ մարդ լինելով, նա
կարողացավ այնպես անել, որ Ֆերոնդոն իր կնոջ հետ միասին երբեմն զբոսնելու
էր գնում նրա պարտեզը, և այստեղ վանահայրն ամենայն բարեպաշտությամբ նրանց
հետ զրուցում էր հավիտենական կյանքի երանության և հին այրերի ու կանանց
սուրբ գործերի մասին, այնպես որ կնոջ սրտում վանահոր մոտ խոստովանվելու
փափագ առաջացավ, և դրա համար խնդրեց ու ստացավ Ֆերոնդոյի թույլտվությունը։

Եվ այսպես, խոստովանանքի գնալով վանահոր մոտ՝ ի մեծ բավականություն նրա, և
նստելով նրա ոտքերի առաջ, նախքան որևէ այլ բանի անցնելը՝ կինը սկսեց
այսպես. «Հա՛յր սուրբ, եթե աստված ինձ տված լիներ իսկական ամուսին կամ
բոլորովին տված չլիներ, գուցե ինձ համար հեշտ լիներ ձեր խրատների
օգնությամբ ոտք դնել այն ճանապարհը, որը, ինչպես դուք ասում եք, տանում է
դեպի հավիտենական կյանք։ Բայց երբ մտածում եմ, թե ի՛նչ է այդ Ֆերոնդոն, և
թե որքա՛ն մեծ է նրա անխելքությունը, ապա համարձակվում եմ ասել, որ թեև
ամուսնացած եմ, բայց փաստորեն այրի եմ, որովհետև քանի դեռ նա կենդանի է,
չեմ կարող ուրիշ ամուսին ունենալ։ Իսկ նա, այդ հիմարը, առանց որևէ պատճառի
այնպես է ինձ խանդում, որ նրա հետ ապրելը ինձ համար պարզապես ցավ է և ուրիշ
ոչինչ։ Այդ պատճառով էլ, նախքան խոստովանությանս անցնելը, խոնարհաբար
խնդրում եմ՝ բարի եղեք ինձ մի խորհուրդ տալ այդ առթիվ, որովհետև, եթե ես
այդ տեսակետից հնարավորություն չստանամ առաքինի կյանք վարելու, ապա ինձ չեն
օգնի ո՛չ խոստովանությունը, ո՛չ էլ բարի գործերը»։

Այդ ճառը շատ հաճելի եղավ վանահոր սրտին, և նրան թվաց, որ բախտն իր առաջ
ճանապարհ է բացում իր մեծագույն ցանկությանը հասնելու համար, և նա ասաց.
«Դո՛ւստր իմ, ես գտնում եմ, որ այնպիսի չքնաղ ու անուշիկ կնոջ համար,
ինչպիսին դուք եք, մեծ վիշտ պիտի լինի խելապակաս ամուսին ունեն ալը. և
կարծում եմ, այդ վիշտն ավելի մեծ պիտի լինի, եթե նա խանդոտ է, իսկ քանի որ
այդ երկուսն էլ կա, ապա ինձ համար դժվար չէ պատկերացնել ի՛նչ որ դուք
պատմում եք ձեր դժբախտության մասին։ Բայց, կարճ որ ասեմ, դրա դեմ չեմ
տեսնում ոչ մի այլ միջոց, բացի մեկից, այն է՝ Ֆերոնդոյին բուժել այդ
խանդոտությունից։ Ես շատ լավ գիտեմ այդ հիվանդությունը բուժելու հնարը,
միայն թե դուք պիտի ջանաք ասածս ոչ ոքի չհայտնել»։ Կինն ասաց. «Հա՛յր իմ,
մի՛ կասկածեք այդ բանում, որովհետև ես ավելի շուտ կհամաձայնեմ մեռնել, քան
որևէ մեկին հայտնել այն, ինչ դուք արգելում եք ասել։ Բայց ինչպե՞ս կարելի է
բուժել»։ Վանահայրը պատասխանեց. «Եթե դուք ուզում եք, որ ձեր ամուսինն
առողջանա, ապա անհրաժեշտ է, որ նա գնա քավարան»։— «Իսկ ինչպե՞ս կարող է
նա ողջ-ողջ գնալ այնտեղ»,— ասաց կինը։ Եվ ասաց վանահայրը. «Հարկավոր է,
որ մեռնի, և այդ կերպ էլ նա կգնա այնտեղ, և այն ժամանակ, երբ կրած կլինի
այնքան տանջանք, որ կբուժվի իր խանդոտությունից, դուք որոշ աղոթքներով
աստծուն կխնդրեք, որ նա հարություն առնի, և կկենդանանա»։— «Ուրեմն ես
պիտի այրի՞ մնամ»,— հարցրեց կինը։ «Այո՛,— պատասխանեց վանահայրը,— մի
որոշ ժամանակ, որի ընթացքում չլինի թե ուրիշ մարդու գնաք, որովհետև դա
աստծուն դուր չի գա, իսկ երբ Ֆերոնդոն վերադառնա, դուք դարձյալ նրա կինը
պիտի դառնաք, ապա թե ոչ կսկսի առաջվանից ավելի խանդել»։ Կիեն ասաց.
«Համաձայն եմ, արեք ինչպես կկամենաք, միայն թե նա բուժվի, և ես էլ ստիպված
չլինեմ շարունակ տանը փակված ապրել»։ Եվ վանահայրն ասաց այնժամ. «Ես,
իհարկե, կանեմ, բայց ձեզնից ի՞նչ պարգև պիտի ստանամ այդ ծառայությանս
համար»։— «Հա՛յր իմ,— ասաց կինը,— ի՛նչ որ կամենաք, միայն թե ուժիցս
վեր չլինի, բայց ի՞նչ կարող է անել ինձ նման մի կին, որ վայել լինի այնպիսի
մի մարդու, ինչպիսին դուք եք»։ Այստեղ վանահայրն ասաց. «Մադո՛ննա, դուք ինձ
համար կարող եք անել ոչ պակաս, քան այն, ինչ ես եմ մտադիր անել ձեզ համար,
այսինքն՝ ինչպես ես պատրաստվում եմ մի բան անել ձեզ բախտավորեցնելու և
սփոփելու համար, այնպես էլ դուք կարող եք անել այն, ինչ անհրաժեշտ է իմ
կենաց և հոգու փրկության համար»։ Այնժամ կինն ասաց. «Դե որ այդպես է, ես
պատրաստ եմ»։— «Ուրեմն,— ասաց վանահայրը,— դուք ինձ կտաք ձեր սերը և
ինձ կտրվեք ձեր անձով, որի տեսքից վառվում-փոթոթվում եմ և զօր ու գիշեր
հալումաշ լինում»։ Կինը որ այդ լսեց, շվարած պատասխանեց. «Այդ ի՞նչ եք
ասում, հա՛յր իմ, այդ ի՞նչ եք խնդրում։ Ես կարծում էի, որ դուք սուրբ մարդ
եք. սուրբ մարդկանց վայե՞լ է, որ այդպիսի բան խնդրեն նրանց խորհրդին դիմող
կանանցից»։ Վանահայրը պատասխանեց. «Հոգյա՛կս, մի՛ զարմանաք, քանզի դրանից
մարդուս սրբությունը չի նվազում, քանի որ սրբությունը գտնվում է նրա
հոգում, իսկ ձեզնից խնդրածս մարմնական մեղք է։ Ձեր զմայլելի գեղեցկությունը
ինձ այնպես է խելքամաղ արել, որ սերս ստիպում է այդպես վարվել։ Եվ կասեմ ես
ձեզ, որ ձեր գեղեցկությամբ կարող է պարծենալ ամենայն կին, վասնզի դա,
ինչպես տեսնում եք, դուր է գալիս սուրբ մարդկանց, որոնք սովոր են
զմայլվելու միայն երկնային գեղեցկություններով։ Եվ, բացի դրանից, թեև ես
վանահայր եմ, այնուամենայնիվ մարդ եմ այլոց պես և, ինչպես տեսնում եք, ծեր
չեմ տակավին։ Եվ այդ անելը ծանր չի լինի ձեզ համար. ընդհակառակը, դուք պետք
է ցանկանաք այդ բանը, որովհետև, քանի դեռ Ֆերոնդոն քավարանում կլինի, ես
գիշերը ձեզ մոտ գտնվելով՝ ձեզ կպատճառեմ այն մխիթարությունը, որ նա պիտի
պատճառեր, և երբեք ոչ ոք գլխի չի ընկնի, որովհետև բոլորը ինձ նույնն են
համարում, ինչ որ քիչ առաջ դուք էիք համարում։ Մի՛ հրաժարվեք այն շնորհից,
որ աստված առաքել է ձեզ, քանզի շատերը կան, որոնք փափագում են այն, ինչ
դուք կարող եք ստանալ և կստանաք, եթե խելոք գտնվելով հետևեք խորհրրդիս։
Բացի դրանից, ես ունեմ գեղեցիկ ու թանկագին իրեր, որոնք, ինչպես որոշել եմ
արդեն, չպիտի պատկանեն ոչ այլ ոքի, եթե ոչ ձեզ։ Դե՛հ, ուրեմն, քաղցրի՛կ իմ
հույս, արեք ինձ համար այն, ինչ որ ես կանեմ ձեզ համար»։ Կինը, աչքերը վար
խոնարհած, չգիտեր նրան ինչպես մերժել, իսկ համաձայնելն էլ անպարկեշտ էր
համարում։ Այդ պատճառով էլ վանահայրը, տեսնելով, որ նա պատասխանը ուշացնում
է, մտածեց, որ երևի նրան դեռևս կիսով չափ է դարձի բերել և, առաջվա
ասածներին շատ ուրիշ բաներ ավելացնելով, կարողացավ այնպես անել, որ դեռ
խոսքը չավարտած՝ տիկնոջ գլուխը մտավ, թե անելը լավ կլինի։ Ուստի տիկինը
ամաչելով պատասխանեց, թե պատրաստ է կատարելու ամեն մի պատվեր, բայց միայն
այն ժամանակ, երբ Ֆերոնդոն գնացած լինի քավարան։ Այդ լսելուց հետո
վանահայրը շատ գոհ սրտով ասաց. «Մենք այնպես կանենք, որ նա շուտով այնտեղ
կգնա, միայն թե աշխատեցեք, որ նա վաղը կամ մյուս օրը գա այստեղ ինձ մոտ»։
Այդ ասելով և կամացուկ նրա ձեռքը խոթելով մի սքանչելի մատանի՝ ազատ
արձակեց։

Կինը, նվերի համար ուրախացած, ակնկալելով ուրիշ նվերներ ևս, վերադառնալով
ընկերուհիների մոտ՝ սկսեց զարմանահրաշ բաներ պատմել վանահոր սրբության
մասին և նրանց հետ միասին տուն գնաց։ Մի քանի օր հետո Ֆերոնդոն գնաց
աբբայություն, հենց որ վանահայրը նրան տեսավ որոշեց անհապաղ քավարան
ուղարկել. որոնեց ու գտավ հրաշագործ փոշին, որ Արևելքի երկրներից մեկում
նվեր էր ստացել մի մեծ իշխանից, որը հավատացրել էր, թե դա սովորաբար գործ է
ածում Վեհափառ ծերունին, երբ ցանկանում է որևէ մեկին քնացնելով ուղարկել իր
դրախտը կամ ետ բերել այնտեղից, և թե այդ փոշու մեծ կամ փոքր քանակությունն
այնպես է քնացնում ընդունողին, որ, քանի դեռ զորությունը չի կորցրել, ոչ ոք
չի ասի, թե նա կենդանի է։ Այդ փոշուց վերցնելով այնքան, որ անհրաժեշտ էր
երեք օր քնացնելու համար, և լցնելով դեռևս չպարզած գինով լի բաժակի մեջ, նա
իր խցում այդ հեղուկը խմացրեց բանից անտեղյակ Ֆերոնդոյին և ապա նրան տարավ
վանքը, որտեղ իր վարդապետներից մի քանիսի հետ սկսեց նրա գժություններով
զվարճանալ։ Եվ ահա շատ չանցած փոշին սկսեց ներգործել, և հանկարծ Ֆերոնդոն
քնելու այնպիսի անդիմադրելի ցանկություն զգաց, որ հենց ոտքի վրա էլ քնեց և,
քնելով երերաց ու ընկավ։ Վանահայրը, այդ դեպքից վախեցած ձևանալով, հրամայեց
մերկացնել նրան, սառը ջուր բերել ու ցրցնել դեմքին և գործադրել ինրեն
հայտնի այլևայլ միջոցներ, իբր թե ցանկանալով նրան ուշքի բերել և
վերականգնել կենսական ուժերը, որոնք, նրա ասելով, խափանվել էին ստամոքսի
քամիների կուտակումից կամ մի այլ պատճառով։ Բայց երբ վանահայրն ու
վարդապետները տեսան, որ չնայած այդ ամենին, նա ուշքի չի գալիս, շոշափելով
զարկերակը և կյանքի ոչ մի նշույլ չնկատելով, միաբերան որոշեցին, թե մեռել
է։ Ուստի մարդ ուղարկեցին հայտնելու նրա կնոջն ու ազգականներին, որոնք
հավաքվեցին ու եկան անմիջապես, և երբ կինն ու հարազատները մի քիչ լաց եղան
նրա վրա, վանահայրը կարգադրեց նրան հենց այդպես, շորերը հագին, դնել
դամբարան։ Վերադառնալով տուն, կինն ասաց, թե բոլորովին մտադիր չէ թողնել
ամուսնուց ունեցած երեխային. և այդպիսով մնալով տանը, նա սկսեց խնամել
երեխային ու տիրություն անել Ֆերոնդոյի ունեցվածքին։

Վանահայրը, մի բոլոնիացի վարդապետի հետ, որին նա ամեն ինչ վստահում էր, և
որն այդ ժամանակ եկել էր Բոլոնիայից, այդ գիշեր ոուսուփուս ելավ տեղից ու
դուրս եկավ խցից։ Նրանք երկուսով ֆերոնդոյին դուրս բերին դամբարանից և
պառկեցրին մի այլ դամբարանում, ուր բոլորովին լույս չէր թափանցում և որը
արգելարանի դեր էր կատարում մեղանչած վանականների համար։ Ֆերոնդոյի վրայից
շորերը հանելով և վանականի հագուստ հագցնելով, նրան պառկեցրին մի խտիտ
դարմանի վրա ու այդպես թողին մինչև որ ուշքը տեղը գար։ Եվ մինչդեռ ոչ ոք
այդ մասին ոչինչ չգիտեր, բոլոնիացի վանականը, որին վանահայրը սովորեցրել է
ինչ անել, սկսեց սպասել Ֆերոնդոյի արթնանալուն։ Մյուս օրը վանահայրն իր
վանականներից մի քանիսի հետ, իբր թե այցելություն տալու նպատակով, գնաց
կնոջ տունը. տեսավ, որ նա սև է հագել ու տխուր դեմք ընդունել, և, քնքշաբար
մխիթարելով նրան, կամացուկ խնդրեց կատարել իր խոստումը։ Կինն էլ տեսնելով,
որ ինքն արդեն ազատ է, որ այլևս իրեն չի խանդելու ո՛չ Ֆերոնդոն, ո՛չ որևէ
մեկը, հետն էլ վանահոր մատին մի ուրիշ գեղեցիկ մատանի նկատելով, ասաց, թե
պատրաստ է, և պայմանավորվեց, որ նա գա հետևյալ գիշերը։ Եվ ահա, երբ գիշեր
եղավ, հագնելով Ֆերոնդոյի շորերը և ուղեկից ունենալով բոլոնիացի վանականին,
վանահայրը գնաց այնտեղ և, մեծ բավականություն ու հաճույք վայելելով, նրա
հետ պառկեց մինչև առավոտյան ժամերգությունը և ապա ելավ ու վանք վերադարձավ։
Այդ գործն անելու համար նա հաճախ էր գնում ու գալիս այդ ճանապարհով, և
ոմանք, որ նրան երբեմն տեսնում էին այդ կնոջ տունը գնալիս կամ
վերադառնալիս, մտածում էին, թե երևի դա հանգուցյալ Ֆերոնդոն է, որ այդ
վայրերում շրջում է վասն մեղքերի քավության, և գյուղի տգետ բնակիչների մեջ
ծայր առան հազար ու մի ասեկոսեներ։ Շատ անգամ տեսիլքի մասին պատմում էին
նաև նրա կնոջը, որը շատ լավ գիտեր, թե բանն ինչ է։

երբ ֆերոնդոն ուշքի էր եկել՝ չիմանալով, թե որտեղ է գտնվում, բոլոնիացի
վանականը, սոսկալի գոռգոռալով, ճիպոտը ձեռին ներս մտավ և, բռնելով նրան, մի
լավ քոթակեց։ Գերոնդոն, լալով ու աղաղակելով, մի գլուխ հարցնում էր․ «Այս
որտե՞ղ եմ ես», որին վանականը պատասխանում էր․ «Քավարանում»։ «Ինչպե՞ս թե,―
ասաց Ֆերոնդոն,― ուրեմն, ասել կուզի՝ ես մեռե՞լ եմ»։ Վանականը պատասխանեց․
«Իհարկե՛»։ Լսելով այդ, Ֆերոնդոն սկսեց ողբալ իր, կնոջ ու տղայի համար՝
դուրս տալով աշխարհիս ամենաանհեթեթ բաները։ Վանականը նրա համար ուտելիք և
խմելիք բերեց։ Այդ տեսնելով Ֆերոնդոն ասաց․ «Ա՜յ քեզ բան, մի՞թե
ննջեցյալներն ուտում են»։ «Այո,― ասաց վանականը,― և բերածս այն է, որ քո
երբեմնի կինն այսօր ուղարկել էր եկեղեցի՝ հոգուդ փրկության պատարագին, և
ահա, կամոքն Աստծու, դա մատուցվում է քեզ»։ Այնժամ Ֆերոնդոն ասաց․ «Աստված
երկար կյանք ու արև տա կնկանս։ Ախր ես մեռնելուց առաջ նրան շատ էի սիրում,
այնպես, որ մինչև լույսը խտտում էի ու պաչելուց բացի ուրիշ բան չէի անում․
ասենք, ցանկությունս որ գալիս էր, ուրիշ բան էլ էի անում»։ Այդ ասելուց
հետո նա ուտելու և խմելու մեծ ցանկություն զգաց և սկսեց ուտել ու խմել,
բայց, քանի որ գինին նրան այնքան էլ դուր չեկավ, ասաց․ «Թող Աստված պատժե
կնկանս․ ինչո՞ւ տերտերի համար պատի տակի կարասից չի ուղարկել»։ Երբ նա
կերավ֊պրծավ, վանականը նորից թևքերը քշտեց և նույն այն ճիպոտով անասելի
քոթակեց նրան։ Բավական բղբղալուց հետո Ֆերոնդոն հարցրեց․ «Մեղա՜յ քեզ, ախր
ինչո՞ւ ես ինձ այդպես քոթակում»։ Վանական ասաց․ «Որովհետև այդպես է
հրամայել Տերը, նա ասել է, որ քեզ օրը րկու անգամ այսպես քոթակեմ»։ «Իսկ
ինչի՞ համար»,― ասաց Ֆերոնդոն։ Եվ պատասխանեց վանականը․ «Նրա համար, որ դու
խանդոտ ես եղել, թեև կինդ ձեր գյուղի ամենաարժանավոր կինարմատն է»։ «Վա՜յ
ինձ,― ասաց Ֆերոնդոն,― դու ճիշտ ես ասում։ Էն էլ ամենաքաղցր կինարմատը։ Նա
մեղրաբլիթից էլ քաղցր էր, բայց ես չէի իմանում, որ տղամարդու խանդելը
Աստծու սրտովը չի, թե չէ չէի խանդի»։ Վանականն ասաց․ «Դու այդ հասկացած
պիտի լինեիր, երբ այն աշխարհումն էիր գտնվում և ուղղվեիր։ Եթե պատահի, որ
երբևե վերադառնաս այն աշխարհը, աշխատիր այնտեղ լավ հիշել այն ամենը, որ քեզ
պատճառում եմ, որպեսզի այլևս երբեք չխանդես»։ Ֆերոնդոն հարցրեց․ «Մի՞թե
մեռած մարդն իր օրում վերադառնում է այնտեղ»։ «Այո,― ասաց վանականը,― ում
որ Աստված թույլ է տալիս»։ «Աստվա՜ծ իմ,― ասաց Ֆերոնդոն,― եթե ես կյանքումս
վերադառնամ այնտեղ՝ աշխարհիս ամենալավ ամուսինը կլինեմ, կնկանս ոչ մի
ժամանակ չեմ ծեծի, չեմ հայհոյի, ասենք՝ չեմ կարող չհայհոյել այսօր ուղարկած
գինու, մեկ էլ այն բանի համար, որ մեզ ոչ մի մոմ չի ուղարկել և ես ստիպված
հացս մթան մեջ կերա»։ Եվ ասաց վանականը․ «Ուղարկելն՝ ուղարկել է, բայց
մոմերը վառվել֊վերջացել են պատարագի ժամանակ»։ «Վայ թե ճիշտ ես ասում,―
նկատեց Ֆերոնդոն,― եթե նորից վերադառնամ այն աշխարհը՝ նրան թույլ պիտի տամ
սրտի ուզածն անել։ Բայց, ասա ինձ, ո՞վ ես դու, որ այդպես քոթակում ես ինձ»։
Վանականն ասաց․ «Ես նույնպես վախճանված եմ, իսկ մինչ այդ ապրում էի
Սարդինիայում և, որովհետև մի անգամ տիրոջս գովեցի իր խանդոտության համար,
Աստված ինձ այն պատիժը տվեց, որ ես ամեն օր պետք է քեզ ուտելու և խմելու
բան մատուցեմ և ճիպոտի հարվածներով հյուրասիրեմ, մինչև որ Տերը ինձ ու քեզ
համար ուրիշ վճիռ կայացնի»։ Եվ ասաց Ֆերոնդոն․ «Մեր երկուսից բացի այստեղ
ուրիշ մարդ չկա՞»։ Վանականը պատասխանեց․ «Կա՜, այն էլ՝ հազարներով, միայն
թե ոչ դո՛ւ կարող ես նրանց տեսնել ու լսել, ոչ էլ նրանք՝ քեզ»։ Այնժամ
Ֆերոնդոն հարցրեց․ «Իսկ ի՞նչ կասես․ շա՞տ ենք հեռու մեր գեղից»։
«Հայ֊հո՜ւյ,― պատասխանեց վանականը,― ավելի հեռու, քան Ցանցառասաղեից»։
«Տե՜ս է, դա արդեն շատ է հեռու,― ասաց Ֆերոնդոն։― Դա այնքան հեռու է, որ,
իմ խելքով, մենք հիմա աշխարհի մյուս ծերին ենք»։

Եվ ահա այդպիսի զրույցներով, ճաշ ու քոթակ ուտեցնելով, Ֆերոնդոյին պահեցին
գրեթե տասն ամիս, որոնց ընթացքում վանահայրը շատ հաճախակի ու աջողակ
այցելում էր գեղեցկուհուն և երջանիկ ժամանակ անցկացնում։ Բայց
դժբախտությունը մարդուս համար է ստեղծված․ տիկինը հղիացավ և, շուտ նկատելով
այդ, հայտնեց վանահորը, որից հետո երկուսն էլ գտան, որ ժամանակն է
Ֆերոնդոյին քավարանից անհապաղ կյանքի կոչելու, որպեսզի վերադառնա կնոջ մոտ,
իսկ սա էլ նրան ասի, թե նրանից է հղիացել։ Եվ ահա այդ գիշեր վանահայրը
պատվիրեց, որ վանականը, ձայնը փոխելով, բանտի խավարում Ֆերոնդոյին ձայն տա
ու ասի․ «Ուրախացի՜ր, Ֆերոնդո, վասնզի Աստծուն հաճո է, որ աշխարհ
վերադառնաս։ Երբ վերադառնաս այնտեղ, քո կնոջից որդի կունենաս, որի անունը
պատվիրիր դնել Բանեդիկտ, վասնզի, լսելով քո սուրբ վանահոր և կնոջդ
աղոթքները, Աստված, Սուրբ Բենեդիկտի սիրուն, քեզ ընծայում է շխորհն այդ»։
Այդ լսելով Ֆերոնդոն շատ ուրախացավ ու ասաց․ «Ա՜յ, ի՛նչ եմ ասել։ Թող Տերը
դրա համար երկար օր ու արև տա Աստծուն, և վանահորը, և Սուրբ Բենեդիկտին, և
իմ կնկան, իմ մեղր ու շաքար, իմ քաղցր ու անուշ կնկան»։ Վանահայրը,
պատվիրելով Ֆերոնդոյին տրվող գինու մեջ լցնել հիշյալ փոշին, միայն թե
այնքան, որ ընդամենը չորս ժամ քնեցներ, և առաջվա շորերը հագցնել տալով,
վանականի հետ միասին նրան թաքուն տեղափոխեց այն դամբարանը, որի մեջ թաղել
էին։

Մյուս օրը լուսաբացին Ֆերոնդոն ուշքի եկավ, դամբարանի ճեղքից տեսավ օրվա
լույսը, որ մոտ տասն ամիս չէր տեսել։ Եվ քանի որ նրան թվաց թե կենդանի է,
ապա և սկսեց բղավել. «Բա՛ց արեք, բա՛ց արեք», ապա գլուխը դեմ տվեց
դամբարանի կափարիչին և այնպես զոռ արեց, որ շարժեց տեղից, իսկ շարժելը
դժվար չէր, և բաց արեց։ Եվ երբ վանականները, ժամերգությունն ավարտելով,
վազեցին այնտեղ և ճանաչեցին Ֆերոնդոյի ձայնը, հետո էլ տեսան, թե նա ինչպես
է դուրս գալիս գերեզմանից, անօրինակ դեպքից սարսափած փախան ու վազեցին
վանահոր մոտ։ Սա էլ, ձևացնելով, թե նոր էր սկսել աղոթքը, ասաց.
«Զավակնե՛րս, մի՛ սարսափեցեք, վերցրեք խաչն ու մասունքի սուրբ ջուրը և
հետևեցեք ինձ, գնանք ու տեսնենք, թե ինչ է ուզում մեզ ցուցանել զորությունն
աստվածային»։ Եվ այդպես էլ արին։ Իսկ Ֆերոնդոն, բոլորովին գունատ, քանի որ
այնքան ժամանակ արևի երես չէր տեսել, արդեն դուրս էր եկել դամբարանից։
Վանահորը տեսնելուն պես նա շտապեց նրա ոտքն ընկնել ու ասաց. «Հա՛յր իմ, ձեր
աղոթքները և, ինչպես որ ինձ հայտնեցին, սուրբ Բենեդիկտի ու կնոջս
աղոթքները, ինձ հանեցին քավարանի տանջանքներից և հարություն տվին, որի
համար աստծուն աղաչում եմ՝ ձեզ տալ երկար կյանք ու արև այժմ և միշտ և
հավիտյանս հավիտենից»։ Վանահայրն ասաց. «Թող օրհնյա՜լ լինի զորությունը
աստծո։ Դե՛հ, ուրեմն, գնա, որդի՛ս, քանի որ աստված քեզ նորից այստեղ
ուղարկեց, և ուրախացրու կնոջդ, որ շարունակ լացուկոծ է անում այն օրից ի
վեր, երբ դու հրաժեշտ տվիր այս կյանքին, ու այժմ և միշտ եղիր աստծո
բարեկամն ու ծառան»։ Ֆերոնդոն ասաց. «Տե՛ր իմ, հենց այդպես էլ ինձ ասվեց
այնտեղ, միայն թե թույլ տվեք շունչ քաշեմ, որովհետև ես նրան այնպես եմ
սիրում, որ հենց որ տեսնեմ՝ պիտի վազեմ ու պաչեմ»։

Մնալով իր վանականների հետ, վանահայրը մեծ զարմանք արտահայտեց այդ դեպքի
առթիվ և պատվիրեց ամենայն բարեպաշտությամբ մի «Տեր ողորմյա» երգել։ Իսկ
Ֆերոնդոն վերադարձավ ու գնաց իրենց գյուղը, բայց ամեն տեսնող նրանից այնպես
էր փախչում, ինչպես սովորաբար փախչում են ամեն մի սարսափելի բանից, իսկ նա,
նրանց մոտ կանչելով, հավատացնում էր, թե հարություն է առել։ Սկզբում կինն
էլ սարսափեց նրանից, բայց երբ գեղականները կամաց-կամաց հավատացին
Ֆերոնդոյին և համոզվեցին, որ նա կենդանի է՝ սկսեցին հազար ու մի հարցեր
տալ, իսկ նա էլ, կարծես թե քավարանից վերադարձել էր ավելի խելոքացած,
պատասխանում էր նրանց ամեն մի հարցին, հայտնում նրանց ննջեցելոց հոգիների
քեֆն ու հալը և մոգոնում աշխարհիս ամենափառահեղ ստերը քավարանի կյանքի
մասին, և ամբողջ գյուղի առաջ պատմեց, թե հարություն առնելուց առաջ նրան ինչ
էր ասել Գաբրիել հրեշտակապետն ինքն իր բերնով։ Այդ անելուց հետո գնալով
տուն՝ կնոջ մոտ, և նորից տեր կանգնելով իր ունեցվածքին, նա, ինչպես
հավատացած էր, կնոջը հղիացրեց, և գործն այնպիսի երջանիկ ընթացք ստացավ, որ
վերջինս ճիշտ ժամանակին (իհարկե, անխելքների կարծիքով, որոնք համոզված են,
թե կինը երեխային արգանդում պահում է ճիշտ և ճիշտ ինն ամիս) ծնեց մի տղա,
որը կոչվեց Բենեդետտո Ֆերոնդո։

Քանի որ բոլորը հավատացած էին, թե Ֆերոնդոն հարություն է առել, ապա նրա
վերադարձն ու այդ առթիվ հորինված պատմությունները անսահմանորեն
բազմապատկեցին վանահոր սրբության համբավը, իսկ Ֆերոնդոն, որը շատ հարվածներ
էր ստացել իր խանդոտության համար, այդ ախտից բուժվելով, դադարեց խանդելուց,
ինչպես նրա կնոջը վանահայրը խոստացել էր։ Կինն էլ, գոհ լինելով դրանից,
առաջվա պես սկսեց ամուսնու հետ պարկեշտ կյանք վարել, բայց այնպես, որ երբ
կարողանում էր վայելուչ կերպով գործը գլուխ բերել, սիրով հանդիպում էր
վանահորը, որն այնքա՜ն լավ և այնքա՜ն ջանացողաբար բավարարում էր նրա
ամենաանհրաժեշտ պետքերը։


## Նովել իններորդ

_Նարբոնցի Ջիլետտան դարմանում է Ֆրանսիայի թագավորի խորունկ վերքը. խնդրում
է իրեն կնության տալ Բելտրամո Ռոսիլիոնցուն, որը, նրա հետ ամուսնանալով
հակառակ իր կամքի և դրա համար խիստ զայրանալով, գնում Ֆլորենցիա։ Այստեղ նա
դարբասում է մի աղջկա, բայց սրա փոխարեն սրա հետ պառկում է Ջիլետտան և
նրանից ունենում երկու տղա, ուստի և կոմսը հետագայում գնահատելով նրա
վարմունքը՝ նրան համարում է իր օրինավոր կինը։_

Խոսքը մնում էր միայն թագուհուն, քանի որ չէին ցանկանում խախտել Դիոնեոյին
տրված արտոնաշնորհը, իսկ Լաուրեատայի նովելն էլ ավարտվել էր արդեն։ Ուստի,
չսպասելով ընկերախմբի խնդրանքին նա ուրախ֊ուրախ սկսեց այսպես խոսել.—
Հիմա ո՞վ պիտի կարողանա պատմել այնպիսի մի նովել, որ ձեզ դուր գա
Լաուրետտայի նովելը լսելուց հետո։ Մեզ համար շահեկան էր, որ դա այսօրվա
աոաջին նովելը չեղավ, այլապես դրանցից քչերը պիտի դուր գային ձեզ, և ես
կարծում եմ, նույնն է վիճակված և այն նովելներին, որոնք դեռ մնում են այսօր
պատմելու։ Այնուամենայնիվ, ես ձեզ կպատմեմ մի նովել,— ինչպիսին էլ
լինի,— որը, ինձ թվում է, համապատասխան է առաջարկված նյութին։

Ֆրանսիայի թագավորության մեջ ապրում էր Իսնարդո անունով մի ազնվական՝
կումսը Ռոսիլիոնի, որը վատառողջ մարդ լինելով՝ մշտապես իր տանը պահում էր
մի նարբոնցի բժիշկ, անունը Գերարդո։ Հիշյալ կոմսն ուներ մի մանկահասակ
որդի, անունը Բելտրամո, գեղեցիկ ու անուշիկ մի երեխա, որի հետ
դաստիտրակվում էին նրա հասակի այլ երեխաներ, ի թիվս որոնց այդ բժշկի
դուստրը՝ Ջիլետտան։ Սա Բելտրամոյի նկատմամբ տածում էր անսահման և շատ ավելի
ջերմ սեր, քան կարող էր պատշաճել իր մատաղ հասակին։ Բելտրամոյի հայրը
մեռնելիս որդուն թողել էր թագավորի խնամակալության ներքո։ Եվ երբ այդ
պատճառով տղան ստիպվեց Փարիզ գնալ, Ջիլետտան սոսկալի վշտացավ։ Շատ չանցած՝
մեռավ նաև նրա հայրը, և, եթե վայեչուչ առիթ ներկայանար, նա սիրով կգնար
Փարիզ՝ Բելտրամոյին տեսնելու, բայց գնալու հնար չէր գտնում, քանի որ
հարուստ և միայնակ աղջիկ լինելով՝ շատերի ուշադրության առարկան էր դարձել։
Նա արդեն մարդու տալու աղջիկ էր, բայց որովհետև ոչ մի կերպ չէր կարողանում
Բելտրամոյին մոռանալ, ապա, առանց իր վարմունքի պատճառը հայտնելու, մերժել
էր շատերին, որոնց հետ նրան ամուսնացնել էին ուզում նրա հարազատները։

Եվ այն ժամանակ, երբ լսած լինելով, որ Բելտրամոն շատ գեղեցիկ երիտասարդ է
դարձել նրա սիրուց այրվում֊փոթոթվում էր ավելի քան երբևէ, եղավ որ նրան
լուր հասավ, թե Ֆրանսիայի թագավորի կրծքի վրա, թարախապալարի վատ բուժման
հետևանքով, խորունկ վերք է դոյացել (ֆիստուլա), որը նրան մեծ
անհանգստություն և սաստիկ ցավ է պատճառում, և դեռ չի գտնվել մի բժիշկ, որ
կարողանա բուժել, թեպետև շատերն էին ջանացել բուժել, և նրանք բոլորն է՛լ
ավելի են վատթարացնում հիվանդի վիճակը, այդ պատճառով էլ թագավորը, հույսը
հատած, այլևս չէր ուզում ո՛չ որևէ խորհուրդ լսել, ո՛չ էլ օգնության սպասել։
Այդ լսելով, աղջիկը չափազանց ուրախացաց և մտածեգ, որ դա ոչ միայն Փարիզ
գնալու անճառելի առիթ կընձեռի իրեն, այլև, եթե դա իր ենթադրած
հիվանդությունն է, թերևս բանն այնպիսի ընթացք ընդունի, որ ինքը կարողանա
Բելտրամոյին իր ամուսինը դարձնել։ Ուստի, հորից շատ բան սովորած լինելով,
նա իր ենթադրած ախտին ճար անող մի քանի խոտերից մի տեսակ դեղափոշի
պատրաստեց, ապա ձի նստեց ու գնաց Փարիզ։ Եվ այստեղ, նախքան որևէ բանի
ձեռնարկելը շատ ջանաց հանդիպել Բելտրամոյին։ Այնուհետև ներկայանալով
թագավորին, նրան խնդրեց շնորհ անել ցույց տալու վերքը։ Թագավորն էլ, իր
առաջ տեսնելով այդքան գեղեցիկ ու հաճելի մի աղջկա, չկարողացավ մերժել և
վերքը ցույց տվեց։ Երբ աղջիկը վերքը տեսավ, իսկույն համոզվեց, որ կարող է
բուժել, և ասաց. «Տե՛ր իմ, եթե ձեզ հաճո լինի, ես կարող եմ, աստծո
օգնությամբ, առանց որևէ անհանգստություն և նեղություն պատճառելու, մի
շաբաթվա մեջ ձեզ ազատել այդ ախտից»։ Թագավորը մտքում ծիծաղեց նրա ասածի
վրա՝ խորհելով. «Ինչպե՞ս պիտի այս դեռատի կինը հասկանա այն, ինչ չկարողացան
հասկանալ ու բուժել աշխարհիս մեծագույն բժիշկները»։ Աղջկան
շնորհակալություն հայտնելով նրա բարի ցանկության համար, նա պատասխանեց, թե
այլևս մտադիր չէ հետևելու բժիշկների խորհրրդին։ Դրա վրա աղջիկն ասաց. «Տե՛ր
իմ, դուք իմ արվեստից խորշում եք այն պատճառով, որ ես դեռահաս եմ և այն էլ
կին, բայց ես ձեզ պիտի հիշեցնեմ, որ ես բժիշկ եմ ոչ թե շնորհիվ իմ իմացածի,
այլ օգնությամբն աստծո և շնորհիվ այն գիտության, որ կուտակել էր մագիստրոս
Գերարդո Նարբոնցին, որն իմ հայրն էր և իր կենդանության օրոք նշանավոր բժշկի
համբավ ուներ»։ Այնժամ թագավորն ինքն իրեն ասաց. «Գուցե աստված է նրան
առաքել ինձ մոտ, ինչո՞ւ չփորձեմ, թե ինչ կգա ձեռից, քանի որ խոստանում է
բուժել, այն էլ անհանգստություն չպատկառելով և կարճ ժամանակում»։ Եվ
վճռելով փորձել, նա ասաց. «Իսկ եթե դուք, որ մեզ ստիպում եք խախտել մեր
որոշումը, ինձ, չբուժեք, ի՞նչ պատիժ կուզենայիք ստանար»։— «Տե՛ր իմ,—
ասաց աղջիկը,— կարգադրեցեք հսկել ինձ վրա, և եթե մի շաբաթում ես չբուժեմ
ձեզ՝ հրամայեցեք ինձ ողջ-ողջ այրել. իսկ եթե բուժեմ ի՞նչ պարգև պիտի
ստանամ»։ Այդ հարցին թագավորը պատասխանեց. «Դուք, ինչպես մեզ թվում է,
ամուսնացած չեք. եթե դուք ձեր խոստումը կատարեք, մենք ձեզ կամուսնացնենք մի
լավ, բարձրաստիճան մարդու հետ»։ Աղջիկն ասաց նրան. «Ճշմարիտն ասած, ես
սրտանց համաձայն եմ, որ դուք ինձ մարդու տաք, բայց ես ուզում եմ, որ իմ
ամուսինը լինի նա, որին ես ինքս կկամենամ, և այն էլ ասեմ, որ չեմ խնդրելու
ինձ ամուսնացնել ո՛չ ձեր որդիներից մեկնումեկի, ո՛չ էլ թագավորական
գերդաստանին պատկանող որևէ անձնավորության հետ»։ Թագավորն անհապաղ խոստացավ
կատարել նրա ցանկությունը։

Աղջիկն սկսեց բուժումը և շուտով, դեռ իր ասած ժամանակից էլ շուտ,
վերականգնեց թագավորի առողջությունը։ Զգալով իր ապաքինումը, թագավորն ասաց.
«Դուք հիմա իսկապես որ ամուսին վաստակեցիք»։ Աղջիկը պատասխանեց. «Այսպիսով,
տե՛ր իմ, ես վաստակեցի Բելտրամո Ռոսիլիոնցուն, որին սիրել եմ մանկուց և
երբեք չեմ դադարել ջերմորեն սիրելուց»։ Թագավորը մտածեց, որ Բելտրամոյին
նրա հետ ամուսնացնելը խիստ շատ կլինի, բայց քանի որ խոստացել էր և չէր
ցանկանում իր խոսքը դրժել, կանչել տվեց Բելտրամոյին և նրան ասաց.
«Բելտրա՛մո, դուք արդեն հասունացել եք և ավարտել ձեր կրթությունը. մենք
ցանկանում ենք, որ դուք վերադառնաք ու կառավարեք ձեր կոմսությունը և ձեզ
հետ տանեք այն աղջկան, որին մենք կնության ենք տալիս ձեզ»։ Բելտրամոն ասաց.
«Ո՞վ է այդ աղջիկը, տե՛ր իմ»։ Թագավորը պատասխանեց. «Դա այն աղջիկն է, որն
իր դեղորայքով վերականգնեց մեր առողջությունը»։ Բելտրամոն ճանաչել ու տեսել
էր նրան, և թեև աղջիկը նրան գեղեցիկ էր թվացել, այնուհանդերձ, գիտենալով,
որ նա այնպիսի տոհմից չէր սերվում, որ կարողանար իր նման ազնվազարմ մարդու
զույգը լինել, պատասխանեց զայրույթով համակված. «Ինչպես երևում է, տե՛ր իմ,
դուք ուզում եք ինձ ամուսնացնել հեքիմուհու հետ։ Տերը մի՛ արասցե, որ ես
երբևէ այդպիսի կին առնեմ»։ Այդ խոսքի վրա թագավորն ասաց. «Ուրեմն, դուք
ցանկանում եք, որ մենք դրժա՞ծ լինենք մեր ազնիվ խոսքը, որ մեր
առողջությունը վերականգնելու սիրույն տվել ենք այդ աղջկան, որը խնդրեց ի
հատուցումն դրա իրեն ամուսնացնել ձեզ հետ»։— «Տե՛ր իմ,— ասաց
Բելտրամոն,— դուք կարող եք ինձնից խլել այն ամենը, որ ունեմ, և ինձ որպես
սեփականության նվիրել ո՛ւմ որ ցանկանաք, բայց հավատացնում եմ ձեզ, որ այդ
ամուսնությունից ես երբեք գոհ չեմ լինի»։— «Կլինե՛ք,— ասաց
թագավորը,— քանզի աղջիկը գեղեցիկ է, խելոք և ձեզ շատ է սիրում, ուստի
հուսով ենք, որ դուք նրա հետ կապրեք ավելի երջանիկ, քան որևէ առավել տոհմիկ
դամայի հետ»։

Բելտրամոն ձայն չհանեց, իսկ թագավորը հրամայեց հարսանիքի մեծ
պատրաստություն տեսնել։ Երբ հասավ հարսանիքի օրը, Բելտրամոն, թեպետև մեծ
տհաճությամբ, թագավորի ներկայությամբ նշանվեց աղջկա հետ, որը նրան սիրում
էր իր կյանքից ավելի։ Նշանվելով և մտքում արդեն որոշած լինելով իր անելիքը,
պատրվակ բռնելով, թե ցանկանում է վերադառնալ իր կոմսությունը և այնտեղ
կատարել ամուսնության ծեսը, Բելտրամոն խնդրեց թագավորի թույլտվությունը և,
հեծնելով ձին, ճանապարհ ընկավ ու գնաց, սակայն ո՛չ թե իր կոմսությունը, այլ
Տոսկանա։ Տեղեկանալով, որ ֆլորենտացիները պատերազմ են մղում սիենացիների
դեմ, նա որոշեց առաջինների կողմն անցնել։ Նրանց կողմից ընդունվելով
ուրախությամբ և հարգ ու պատվով, նա հաճեց ջոկատներից մեկի հրամանատարը
դառնալ, և, նրանցից մեծ ռոճիկ ստանալով, բավական երկար ժամանակ ծառայեց
նրանց մոտ։

Նորահարսը, որ առանձնապես գոհ չէր իր այդ վիճակից, հուսալով իր բարի վարքով
Բելտրամոյին դարձնել ու բերել նրա կոմսությունը, գնաց Ռոսիլիոն, որտեղ
բոլորը նրան ընդունեցին որպես տիրուհու։ Այստեղ տեսնելով, որ կոմսի
երկարատև բացակայության հետևանքով ամեն ինչ բարձիթող է արված ու լքված, նա,
որպես խելոք կին, մեծ եռանդով ու ջանասիրությամբ ամեն բան կարգի բերեց, որի
համար հպատակները գոհ եղան և մեծապես գնահատեցին ու սիրեցին նրան՝ կոմսին
խստորեն դատապարտելով նրանից դժգոհ լինելու համար։ Կոմսության մեջ ամեն ինչ
կարգի բերելուց հետո նա երկու ազնվականների միջոցով կոմսին տեղեկացրեց այդ
մասին, նրան խնդրելով իմաց անել, որ եթե նրա չգալու պատճառը ինքն է, ապա
նրան գոհացնելու համար կարող է թողնել ու հեռանալ։ Կոմսը նրան պատասխանեց
չափազանց դաժանաբար. «Ինչ վերաբերում է գնալուն, թող վարվի ինչպես ինքը
կկամենա։ Գալով ինձ, ես նրա մոտ կվերադառնամ միայն այն ժամանակ, երբ նրա
մատին լինի այս մատանին, իսկ գրկում՝ ինձնից ծնած երեխան»։ Նա ուներ մի շատ
թանկագին մատանի, որից երբեք չէր բաժանվում, որովհետև, ինչպես նրան
հավատացրել էին, ինչ-որ գերբնական զորություն ուներ։ Ազնվականները հասկացան
նրա դաժան պայմանը, որը առաջադրում էր երկու գրեթե անհնարին բան, և
տեսնելով, որ իրենց խոսքերն ի վիճակի չեն սասանելու նրա մտադրությունը,
դարձան ու եկան տիկնոջ մոտ և հայտնեցին պատասխանը։ Շատ վշտացավ նա, բայց
երկար մտածելուց հետո որոշեց փորձել, թե արդյոք հնարավո՞ր չէ կատարել այդ
երկու պայմանը, և որտե՞ղ է հնարավոր կատարել, որպեսզի այդ կերպ վերադարձնի
ամուսնուն։ Եվ լավ խորհելով անելիքը, հա հավաքեց կոմսության լավագույն և
ավագ մարդկանցից մի քանիսին և տխրալի խոսքերով նրանց մի առ մի պատմեց, թե
ինչե՛ր է արել ի սեր կոմսի և ասաց նաև, թե ինչ հատուցում է ստացել դրա
համար։ Ի վերջո նա ասաց, որ բնավ չի ուզում, որ իր այդտեղ գտնվելու
պատճառով կոմսը շարունակ աստանդական կյանք վարի, և որ ինքը, ընդհակառակը,
ցանկանում է իր կյանքի մնացած օրերը նվիրել ուխտագնացության ու բարի
գործերի՝ վասն իր հոգու փրկության։ Նա նրանց խնդրեց իրենց վրա առնել
կոմսությունը պահպանելու և կառավարելու պարտականությունը, իսկ կոմսին
հայտնել, որ ինքը նրա կալվածքները թողել է անձեռնմխելի ու անվթար և հեռացել
է այլևս Ռոսիլիոն չվերադառնալու մտադրությամբ։ Մինչ նա խոսում էր, այն բարի
մարդիկ շատ արցունք թափեցին և շատ աղաչանք-պաղատանք արին, որ նա փոխեր իր
մտադրությունը և մնար, բայց իզուր։ Եվ ահա, նրանց հանձնելով աստծո
ողորմությանը, իր քեռորդու և աղախնի ուղեկցությամբ, ուխտագնացի հագուստով,
մեծ քանակությամբ փող և թանկարժեք իրեր վերցրած, նա ճանապարհ ընկավ և,
մինչդեռ ոչ ոք չգիտեր, թե նա ուր է գնում, ոչ մի տեղ կանգ չառնելով հասավ
Ֆլորենցիա։ Այստեղ բախտի բերմամբ իջևանելով մի փոքրիկ հյուրանոցում, որ
պահում էր մի բարեսիրտ այրի, աղքատ կնոջ կերպարանք մտած՝ սկսեց շատ համեստ
կյանք վարել, անչափ ցանկանալով որևէ լուր լսել ամուսնու մասին։

Այնպես պատահեց, որ հաջորդ օրը նա տեսավ, թե ինչպես Բելտրամոն ձիով, իր
ջոկատի գլուխն անցած, եկավ ու անցավ հյուրանոցի մոտով։ Ու թեև նա լավ
ճանաչեց նրան, այնուամենայնիվ հյուրանոցի բարի տիրուհուն հարցրեց, թե դա
ո՞վ է։ Տիրուհին պատասխանեց. «Դա մի օտարերկրացի ազնվական է, անունը կոմս
Բելտրամո, վարվեցող ու սիրալիր և քաղաքում շատ սիրված մի մարդ, որն անչափ
սիրում է մեր հարևանուհուն, այդ շատ առաքինի, բայց աղքատ աղջկան։ Ճիշտ է,
նա շատ պարկեշտ աղջիկ է, աղքատության պատճառով դեռ մարդու չի գնացել, այլ
ապրում է իր մոր մոտ, որ խելացի ու բարի կին է, և, եթե մայրը չլիներ, նա,
թերևս, արդեն որևէ կերպ գոհացրած կլիներ կոմսին»։ Այդ լսելով, կոմսուհին
նրա ասածները լավ պահեց մտքում և, հարցուփորձի միջոցով մի առ մի իմանալով
բոլոր հանգամանքները և դրանք մի լավ կշռադատելով, հաստատ որոշեց իր
անելիքը. իմանալով հիշյալ կնոջ և նրա դստեր, այսինքն՝ կոմսի սիրած աղջկա
անունները և նրանց տան տեղը, նա մի անգամ ուխտագնացի հագուստով թաքուն գնաց
այնտեղ։ Գտնելով մորն ու աղջկան, որ շատ աղքատ էին ապրում, նա բարևեց նրանց
և մորն ասաց, թե ուզում է, եթե նա կցանկանա, հետը խոսել։ Առաքինի կինը, վեր
կենալով, ասաց, որ պատրաստ է նրան լսելու։ Երբ նրանք երկուսով մտան մի
սենյակ ու նստեցին, կոմսուհին այսպես սկսեց. «Մադո՛ննա, ինձ թվում է, որ
բախտը ձեզնից էլ է երես թեքել, ինչպես ինձնից, բայց, եթե ցանկանաք, դուք
կարող եք սփոփած լինել և՛ ձեզ, և՛ ինձ»։ Առաքինի կինը պատասխանեց, թե ոչ մի
բան այնպես չի ցանկանում, ինչպես պարկեշտ կերպով սփոփված լինել։ Կոմսուհին
շարունակեց. «Ինձ անհրաժեշտ է ձեր ազնիվ խոսքը, բայց եթե ես ձեր խոսքին
հավատամ, իսկ դուք ինձ խաբեք՝ փչացրած կլինեք և՛ ձեր, և՛ իմ գործը»։—
«Հանգիստ եղեք,— ասաց առաքինի կինը,— ասացեք ինձ ինչ որ կցանկանաք,
որովհետև ոչ մի դեպքում ինձնից խաբված չեք լինի»։ Այնժամ կոմսուհին,
սկսելով իր առաջին սիրո պատմությունից, տիկնոջը պատմեց, թե ո՛վ է ինքը և
ինչե՛ր է տեսել մինչև այդ օրը, ու պատմեց այնպես սրտառուչ, որ առաքինի
կինը, հավատալով նրա ասածին, մանավանդ որ այդ բանը ուրիշներից էլ էր լսել,
սկսեց նրան կարեկցել։ Իսկ կոմսուհին, պատմելով իր վիճակը, շարունակեց. «Եվ
ահա, իմ մյուս դժբախտություններն իմանալու հետ միասին, դուք լսեցիք, թե
երկու ի՛նչ բաներ պիտի ձեռք բերեմ, եթե ցանկանալու լինեմ տիրանալ
ամուսնուս, և ես չգիտեմ ոչ մի այլ անձնավորություն, բացի ձեզնից, որ ի
վիճակի լիներ ինձ տալու այդ երկու բանը, եթե ճիշտ է, որ, ինչպես լսել եմ,
կոմսը՝ իմ ամուսինը, թունդ սիրահարված է ձեր աղջկան»։ Առաքինի կինը
պատասխանեց. «Մադո՛ննա, ես չգիտեմ՝ արդյոք կոմսը սիրո՞ւմ է իմ աղջկան, թե
ոչ. բայց նա բացեիբաց այդպես է ցույց տալիս։ Սակայն ի՞նչ հետևություն
դրանից, ի՞նչ կարող եմ ես անել ձեր ցանկությունը կատարած լինելու
համար»։— «Մադոննա,— պատասխանեց կոմսուհին,— հիմա ասեմ՝ թե ինչ. բայց
նախքան այդ ցանկանում եմ հայտնել, թե դուք ինչ հատուցում կստանաք, եթե ինձ
այդպիսի ծառայություն մատուցեք։ Տեսնում եմ, որ ձեր դուստրը գեղեցիկ, հասած
ու մարդու տալու աղջիկ է, և, որքան ես լսել և հասկանում եմ, միայն օժիտ
չունենալն է, որ ձեզ հարկադրում է նրան տանը պահել։ Ես մտադիր եմ, ի
հատուցումն ձեր մատուցելիք ծառայության, իմ ունեցած փողով նրան անհապաղ
այնպիսի օժիտ տալ, որը դուք վայելուչ համարեք նրան պատվավոր կերպով
ամուսնացնելու համար»։ Այս առաջարկը դուր եկավ կարիքավոր կնոջը, բայց և
այնպես, վեհանձն հոգու տեր լինելով, նա ասաց. «Մադո՛ննա, ասացեք ինձ, ի՛նչ
կարող եմ անել ձեզ համար, և եթե դա անպատվաբեր գործ չէ, սիրով կանեմ, որից
հետո դուք կվարվեք այնպես, ինչպես բարի կդատեք»։ Այնժամ կոմսուհին ասաց.
«Ինձ անհրաժեշտ է, որ դուք որևէ վստահելի կնոջ միջոցով կոմսին, իմ
ամուսնուն, հայտնեք, թե ձեր դուստրը պատրաստ է կատարելու նրա ամեն մի
ցանկությունը, եթե միայն կարողանա համոզվել, որ կոմսը նրան սիրում է
այնպես, ինչպես ցույց է տալիս, մի բան, որին երբեք չի հավատա, եթե նա
չուղարկի այն մատանին, որ կրում է մատին և որը, ինչպես ինքը լսել է,
չափազանց թանկ է գնահատում։ Եթե նա մատանին ուղարկի՝ դուք այն կտաք ինձ,
իսկ այնուհետև նրան իմաց կանեք, որ ձեր դուստրը պատրաստ է կատարելու նրա
ցանկությունը. կասեք, որ թաքուն գա այստեղ, իսկ ձեր աղջկա անկողնում նրա
փոխարեն ի՛նձ կպառկեցնեք։ Գուցե, աստված հաջողի, ես հղիանամ և հետագայում
այդպիսով, մատանին մատիս և նրա երեխան գրկումս, տիրանամ նրան ու սկսեմ նրա
հետ այնպես ապրել, ինչպես պետք է ապրել ամուսնու հետ, իսկ դուք էլ դառնաք
իմ բարերարուհին»։

Դժվար գործ թվաց դա առաքինի տիկնոջը, որը վախենում էր, թե միգուցե դրա
հետևանքով աղջկա պատիվը արատավորվի, սակայն մտածելով, որ գովելի բան արած
կլինի, եթե այդ բարի կնոջը օգնի տիրանալու ամուսնուն, և տեսնելով, որ նրա
նպատակն էլ պարկեշտ է, վստահելով նրա բարեհաճ վերաբերմունքին, ոչ միայն
խոստացավ գործը գլուխ բերել, այլև մի քանի օր հետո, զգուշաբար և թաքուն
կատարելով նրա ասածը, ստացավ մատանին,— թեև կոմսի համար ծանր էր դրանից
բաժանվել,— և շատ վարպետ կերպով իր աղջկա փոխարեն նրա հետ պառկեցրեց
կոմսուհուն։ Հենց առաջին իսկ մերձեցումներից, որ բուռն տռփանքով փափագում
էր կոմսը, կոմսուհին, աստծո հաճությամբ ինչպես հետո պարզվեց ծննդաբերության
ժամանակ, հղացել էր երկու արու զավակ։ Եվ առաքինի կինը կոմսուհուն
հնարավորություն տվեց ամուսնու հետ մերձենալու ոչ թե մեկ, այլ մի քանի
անգամ, և այնպես արեց, որ այդ մասին ոչ ոք չիմացավ, իսկ կոմսի մտքովն էլ
չանցավ, թե պառկել էր իր կնոջ, այլ ոչ թե սիրած աղջկա հետ։ Ամեն առավոտ նրա
մոտից հեռանալիս՝ կոմսը նրան նվիրում էր բազմաթիվ գեղեցիկ ու թանկագին
իրեր, իսկ կոմսուհին դրանք պահում էր մեծ խնամքով։ Տեսնելով, որ արդեն
հղիացել է, կոմսուհին չցանկացավ այլևս այդպիսի ծառայություններով
նեղություն պատճառել առաքինի կնոջը և նրան ասաց. «Մադոննա, աստծո և ձեր
շնորհիվ ես ստացա ցանկացածս, ուստի հասել է ժամանակը, որ ես էլ իմ կողմից
մի բարություն անեմ ձեզ, որպեսզի հետո կարողանամ հանգիստ խղճով թողնել ու
գնալ»։ Առաքինի կինն ասաց, թե իրեն շատ հաճելի է լսել, որ նրա ցանկությունը
կատարված է, բայց նա դա արել է ոչ թե հատուցում ստանալու համար, այլ
համոզված է եղել, որ բարություն անելու համար անհրաժեշտ էր այդպես վարվել։
Կոմսուհին պաաասխանեց. «Մադոննա, գովում եմ ձեր այդ վարմունքը և իմ կողմից
ցանկանում եմ ձեզ տալ ինչ որ ինքներդ կխնդրեք, և կտամ ոչ թե որպես
հատուցում, այլ ունենալով այն համոզումը, որ բարություն արած լինելու համար
պետք է այդպես վարվել»։ Այնժամ առաքինի կինը, կարիքից դրդված, խիստ
ամաչելով խնդրեց հարյուր լիր, որպեսզի կարողանար աղջկան մարդու տալ։
Կոմսուհին, տեսնելով նրա ամաչելը և լսելով նրա համեստ խնդրանքը, տվեց հինգ
հարյուր լիր և այնքան շատ գեղեցիկ ու թանկագին իրեր, որ դրանք էլ թերևս
նույնքան կարժենային։ Առաքինի կինը չափազանց գոհ մնաց և խոսք չէր գտնում իր
շնորհակալությունը հայտնելու կոմսուհուն, որը նրա տունը թողնելով
վերադարձավ հյուրանոց։ Եվ առաքինի կինը, ցանկանալով Բելտրամոյին զրկած
լինել իր տունը այցելելու հնարավորույթունից, աղջկա հետ միասին գնաց գյուղ՝
հարազատների մոտ, Իսկ Բելտրամոն, դրանից քիչ հետո, յուրայինների հրավերով
վերադարձավ իր կոմսությունը՝ լսած լինելով, որ կոմսուհին այնտեղից գնացել
է։

Տեղեկանալով, որ կոմսը Ֆլորենցիայից մեկնել և վերադարձել է իր
կոմսությունը, կոմսուհին շատ գոհ եղավ և, մինչև ազատվելու ժամանակը մնալով
Ֆլորենցիայում, աշխարհ բերեց երկու արու զավակ, որոնք շատ նման էին իրենց
հորը, և որոնց նա սնուցում էր մեծ հոգածությամբ։ Երբ նրան թվաց, որ հասել է
պատեհ ժամանակը, ճանապարհ ընկավ և ոչ ոքից չճանաչված՝ հասավ Մոնպելյե։
Այստեղ մի քանի օր հանգստանալով, հարցուփորձ անելով կոմսի մասին և
իմանալով, թե նա որտե՛ղ է, և լսելով, որ նա մտադրվել է Ամենայն Սրբոց տոնի
օրը Ռոսիլիոնում մեծ տոնահանդես սարքել դամաների ու ասպետների համար,
կոմսուհին, դեռևս կրելով ուխտագնացի հագուստը, որով դուրս էր եկել տնից,
գնաց Ռոսիլիոն։ Տեղեկանալով, որ դամաներն ու ասպետները հավաքված են կոմսի
ապարանքում, որպեսզի ճաշի նստեն, նա, առանց հագուստը փոխելու, զույգ
մանչուկներին գիրկն առած՝ բարձրացավ ու մտավ դահլիճը և, բազմության միջից
առաջանալով դեպի այն տեղը, ուր նկատել էր կոմսին, ընկավ նրա ոտքն ու լալով
ասաց. «Տե՛ր իմ, ես քո տարաբախտ կինն եմ, որ թափառում էի վաղուց ի վեր,
որպեսզի քեզ հնարավորություն տայի վերադառնալու և ապրելու քո տանը։ Եվ արդ,
աստծո անունով քեզ խնդրում եմ հավատարիմ մնալ այն պայմանին, որ դու իմ առաջ
դրել էիր իմ ուղարկած ազնվականների միջոցով։ Ահա գրկած ունեմ քեզնից հղացած
ոչ թե մեկ, այլ երկու զավակ, և ահա նաև քո մատանին։ Ուրեմն հասել է
ժամանակը, որ դու, խոստմանդ համաձայն, ինձ համարես քո կինը»։ Այդ լսելով,
կոմսը բոլորովին շվարած մնաց, ընդունեց, որ մատանին իրենն է, ինչպես և
իրենն են զավակները, որոնք այնքան նման էին նրան, բայց և այնպես ասաց.
«Ինչպե՞ս կարող էր դա պատահել»։ Այնժամ կոմսուհին, ի մեծ զարմանս կոմսի և
բոլոր ներկա գտնվողների, մի առ մի պատմեց, թե ի՛նչը ինչպե՛ս էր եղել։
Դրանից հետո կոմսը, արդեն համոզված, որ նա ճիշտ է ասում, տեսնելով նրա
հաստատամտությունն ու խելքը, ինչպես և երկու սիրունիկ մանչուկներին, և հետն
էլ ցանկանալով կատարած լինել իր խոստումը և գոհություն պատճառել
յուրայիններին, տղամարդկանց ու կանանց, որոնք խնդրում էին վերջապես
ընդունել նրան և հարգել ու պատվել որպես իր օրինավոր կնոջը, մի կողմ թողեց
համառ խստասրտությունը, կոմսուհուն ոտքի կանգնեցրեց և գրկելով ու
համբուրելով համարեց իր օրինավոր կինը, իսկ տղաներին՝ իր հարազատ
զավակները։ Պատվիրելով նրան հագցնել արժանապատշաճ հագուստ, ի մեծ
գոհություն բոլոր ներկա գտնվողների, ինչպես և իր բոլոր մյուս վասալների,
որոնք լսել էին եղելությունը, նա ոչ միայն այդ օրը, այլև մի քանի օր
շարունակ մեծ տոն և ուրախություն արեց։ Եվ այդ օրից ի վեր կոմսուհուն
պատվում էր որպես իր ամուսնուն ու կնոջը, միշտ սիրում էր և չափազանց
հարգում։


## Նովել տասներորդ

_Ալիբեկը ճգնավորուհի է դառնում. ճգնավոր Ռուստիկան նրան սովորեցնում է, թե
ինչպես պեաք է սատանային քշել դժոխքը. վերադառնալով անապատից՝ Ալիբեկը
դառնում է Նեերբալի կինը։_

Դիոնեոն, որ ուշադիր լսում էր թագուհու նովելը, տեսնելով, որ պատմությունը
ավարտվեց և պատմելու վերջին հերթն իրենն է, հրամանի չսպասելով, ժպիտը
դեմքին այսպես սկսեց.— Գեղանի՛ դամաներ, դուք, հավանաբար, երբևէ չեք
լսել, թե ինչպես են սատանային քշում դժոխքը, ուստի, շատ չհեռանալով այն
նյութից, որի շուրջը ողջ օրը զրուցում էինք, ես ցանկանում եմ պատմել հենց
այդ մասին, լսելով պատմությունս, գուցե դուք կարողանաք և՛ փրկել ձեր հոգին,
և՛ հասկանալ, որ թեև Ամուրը սիրով է բնակություն հաստատում ուրախ
ապարանքներում և փառահեղ կացարաններում, այնուհանդերձ, երբեմն իր
զորությունը հանդես է բերում նաև թավ անտառներում, խստադաժան լեռների վրա և
անապատական անձավների մեջ, որից և կարելի է հետևեցնել, որ ամենայն ինչ
ենթակա է նրա իշխանությանը։

Եվ այսպես, անցնելով պատմությանս՝ կասեմ, որ Բերբերիայի Կապս քաղաքում
ժամանակով ապրում էր մի շատ հարուստ մարդ, որն ի թիվս այլ զավակների ուներ
մի գեղեցիկ ու հաճոյատեսիլ աղջիկ, անունը Ալիբեկ։ Այս աղջիկը, չլինելով
քրիստոնյա, բայց լսած լինելով, թե ինչպես քաղաքում գտնվող քրիստոնյաներից
շատերը գովում են իրենց հավատն ու աստծուն ծառայելը, մի անգամ նրանցից
մեկին հարցրեց, թե ի՛նչ կերպ կարելի է, սակավ դժվարություն կրելով, ծառայել
աստծուն։ Սա պատասխանեց, թե աստծուն առավել լավ ծառայում է նա, ով փախչում
է աշխարհիկ գործերից, ինչպես, օրինակ, Թեբեի անապատում ճգնողները։ Լինելով
պարզամիտ աղջիկ, մոտ տասնչորս տարեկան, նա ոչ թե խելամիտ մղումով, այլ
ինչ֊որ մանկական քմահաճությամբ, ոչ ոքի ոչինչ չասելով, հաջորդ օրն
առավոտյան բոլորովին մենակ, թաքուն ճանապարհ ընկավ դեպի Թեբեի անապատը ու
մեծ դժվարությամբ, քանի դեռ վառ էր իր փափագը, մի քանի օրից տեղ հասավ։
Հեռվից տեսնելով մի հյուղակ, քայլերն ուղղեց այն կողմը ու շեմին կանգնած
տեսավ սուրբ մի այր, որը, զարմանալով, որ աղջկան տեսնում է այնտեղ, նրան
հարցրեց, թե ինչ է որոնում։ Աղջիկը պատասխանեց, թե աստծուց ներշնչված,
գնում է իմանալու՝ ինչպե՛ս ծառայել նրան և գտնելու որևէ մեկին, որ ցույց տա
նրան ծառայելու պատշաճ ձևը։ Պատվական այրը, տեսնելով, որ աղջիկը ջահել է և
շատ գեղեցիկ, վախենալով, թե միգուցե սատանան հանկարծ իրեն գայթակղեցնի, եթե
ինքը նրան թողնելու լինի իր մոտ, գովեց նրա բարի մտադրությունը և նրան
կերակրելով արմտիքով, վայրի խնձորով ու արմավով և ջուր խմացնելով, այսպես
ասաց. «Դո՛ւստր իմ, այստեղից ոչ շատ հեռու ապրում է մի սուրբ այր, որը
ինձնից ավելի լավ է ուսուցանում այն, որին հետամուտ ես. գնա նրա մոտ»։ Եվ
նա աղջկան տարավ ու ցույց տվեց ճանապարհը։ Հասնելով այդ սուրբ այրին և
նրանից ստանալով միևնույն պատասխանը, աղջիկը շարունակեց առաջ գնալ և այս
անգամ պատահեց մի երիտասարդ ճգնավորի, մի շատ բարեպաշտ և բարեսիրտ մարդու,
որի անունն էր Ռուստիկո, և նրան դիմեց նույն հարցով, որով դիմել էր
մյուսներին։ Ճգնավորն էլ, որպեսզի կարողանար փորձել իր կայունությունը,
մյուսների պես նրան ճամփա չդրեց, այլ պահեց իր խցում և, երբ գիշեր եղավ,
նրա համար արմավենու ոստերից անկողին պատրաստեց և առաջարկեց հանգստանալ։
Երբ նա զբաղված էր այդ գործով, գայթակղությունը չհապաղեց հարձակվել նրա
կայունության վրա։ Տեսնելով, որ չարաչար խաբված է եղել իր կայունության
հարցում, նա առանց որևէ հարձակման անձնատուր եղավ որպես պարտված և, մի կողմ
թողնելով սուրբ մտքերը, աղոթքներն ու ձաղկումները, սկսեց մտահայել աղջկա
ջահելությունն ու գեղեցկությունը և մտածել, թե ինչ կերպ վարվի, որ նա գլխի
չընկնի, թե ինքը, որպես այլասերված մարդ, ձգտում է այն բանին, որ ցանկանում
է նրա հետ անել։ Նախապես նրան փորձելով մի քանի հարցեր տալով, ճգնավորը
համոզվեց, որ նա բնավ տղամարդ չի տեսել և իսկապես որ միամիտ աղջիկ է. ուստի
որոշեց, թե, աստծուն ծառայելը պատրվակ բռնելով, ինչպես պիտի նրան դրդի իր
ցանկությունը կատարել։ Նախ և առաջնա մի ընդարձակ քարոզով նրան ցույց տվեց,
թե սատանան որքա՜ն հակառակ է տեր աստծուն, այնուհետև բացատրեց, որ աստծու
համար չկա ավելի հաճելի ծառայություն, քան սատանային դժոխք քշելը, քանզի
աստված նրան դժոխքի է դատապարտել։ Աղջիկը նրան հարցրեց, թե ինչպես է արվում
այդ։ Ռուստիկոն պատասխանեց. «Դու շուտով կիմանաս այդ, և որպեսզի իմանաս,
լավ նայիր և արա այն ամենը, ինչ որ պիտի անեմ»։ Եվ նա սկսեց հանել ու դեն
նետել վրայի քուրձերը և մնաց բոլորովին մերկ։ Նույնն արեց և աղջիկը։
Ճգնավորը ծունկ չոքեց, իսկ աղջկան պատվիրեց կանգնել իր դիմաց։ Երբ ճգնավորը
կեցած էր այս կերպ, աղջկա գեղեցկությունների տեսքից նրա ցանկությունը
բորբոքվեց առավել, տեղի ունեցավ մարմնականի ընդվզում, որը տեսնելով՝
Ալիբեկը զարմացավ ու ասաց. «Ռուստի՛կո, այդ ի՞նչ եմ տեսնում քեզ վրա, որ
այդպես ցցվել է, իսկ ես չունեմ»։— «Դո՛ւստր իմ,— ասում է Ռուստիկոն,—
հենց դա է այն սատանան, որի մասին ասացի, դա է, որ հիմա ինձ այնպիսի
տանջանք է պատճառում, որ ես հազիվ հմ կարողանում դիմանալ»։ Այնժամ աղջիկն
ասաց. «Փա՜ռք աստծո, իմ վիճակն ավելի լավ է, քան քոնը, քանի որ այդպիսի
սատանա չունեմ»։ Եվ ասաց Ռուստիկոն. «Ճի՛շտ ես ասում, բայց սրա փոխարեն դու
ունես ա՛յլ բան, որ ես չունեմ»։— «Այդ ինչի՞ մասին ես ասում»,— հարցրեց
Ալիբեկը։ Այստեղ Ռուստիկոն ասաց. «Քեզ վրա էլ գտնվում է դժոխքը, և ճիշտն
ասած, ես կարծում եմ, որ դու առաքված ես այստեղ իմ հոգու փրկության համար,
քանզի եթե այս սատանան շարունակի ինձ տանջել, և եթե դու էլ խղճաս ինձ և
թույլ տաս նրան վերստին քշել դժոխքը, ապա ինձ կպատճառես մեծագույն սփոփանք,
իսկ երկնքին՝ մեծ բավականություն և գոհություն, եթե միայն իսկապես դու այս
վայրերն եկել ես այն նպատակով, որ ասում ես»։ Աղջիկը միամտորեն ասաց.
«Հա՛յր իմ, եթե դժոխքն ինձ վրա է, երբ կկամենաք՝ արեք այդ բանը»։ Այնժամ
Ռուստիկոն ասաց. «Դո՛ւստր իմ, օրհնյա՜լ լինես դու. դե, գնանք և նրան քշենք
այնտեղ, որպեսզի այսուհետև ինձ հանգիստ թողնի»։ Այս ասելով և աղջկան
տանելով ու պառկեցնելով իրենց անկողիններից մեկի վրա, նա ցույց տվեց, թե
ինչ պիտի անել այդ անիծյալին քշելու համար։

Աղջիկը, որ մինչ այդ ոչ մի սատանա չէր քշել դժոխքը, առաջին անգամը որոշ
դժվարություն զգաց, ուստի Ռուստիկոյին ասաց. «Անշուշտ, հա՛յր իմ, վատ բան է
այդ սատանան, այդ իսկական ներհակն աստծո, որովհետև դժոխքն անգամ ցավ է
զգում, երբ նրան քշում են այնտեղ»։ Եվ ասաց Ռուստիկոն. «Դո՛ւստր իմ, միշտ
այդպես չի լինի»։ Եվ որպեսզի այդպես չլիներ, նրանք, մինչև անկողնուց
ելնելը, նրան քշեցին ևս վեց անգամ և այնպես կոտրեցին նրա գոռոզամտությունը,
որ խեղճը մեծ սիրով հանգիստ մնաց։ Եվ երբ հետագայում նրանք հաճախ էին
հիշում ու դառնում սատանային,— իսկ աղջիկը միշտ պատրաստակամ էր նրան
քշելու,— եղավ որ այդ խաղն սկսեց նրան դուր գալ և նա Ռուստիկոյին ասաց.
«Տեսնում եմ, որ ճիշտ էին ասում Կապսում ապրող պատվելի մարդիկ, որ
ճգնավորությունն այսքան անուշ բան է եղել, և իսկապես ոչ մի բան ինձ այնքան
բավականություն ու գոհացում չի պատճառել, որքան սատանային դժոխք քշելը,
ուստի, իմ կարծիքով, անասուն է այն մարդը, որը դրանից բացի, այլ գործով էլ
է զբաղվում»։ Դրա համար էլ նա հաճախ էր գնում Ռուստիկոյի մոտ և ասում.
«Հա՛յր իմ, ես եկել եմ այստեղ, որպեսզի ճգնեմ և ոչ թե ձրիակերությամբ
պարապեմ. գնանք, ուրեմն, սատանային քշենք դժոխքը»։ Եվ ի կատար ածելով այդ,
նա երբեմն ասում էր. «Ռուստի՛կո, ես չեմ հասկանում, թե ինչո՛ւ է սատանան
փախչում դժոխքից, որովհետև, եթե նա այնտեղ մնալու լիներ այնպիսի սիրով,
ինչպիսի սիրով նրան ընդունում ու պահում է դժոխքը, ապա երբեք այնտեղից
դուրս չէր գա»։

Երբ այս կերպ աղջիկը Ռուստիկոյին հաճախ էր հրավիրում այդ ծեսը կատարելու,
նրան ճգնանքի խրախույս տալով, այնպես էր պոկում-ճանկռտում նրան, որ երբեմն
ճգնավորի մարմնով սարսուռ էր անցնում, թեև մի ուրիշը պարզապես կքրտներ.
ուստի նա սկսեց աղջկան բացատրել, որ սատանային պետք է պատժել և դժոխք քշել
միայն այն ժամանակ, երբ նա գոռոզամտությունից գլուխը վեր է ցցում, իսկ
մենք,— ասում էր նա,— նրան այն օրն ենք գցել, որ աղաչում է հանգիստ
թողնել։ Այս կերպ նա աղջկան ստիպեց փոքր֊ինչ խաղաղվել։ Տեսնելով, որ
Ռուստիկոն այլևս չի դիմում սատանային դժոխք քշելու խնդրով, նա մի անգամ
ասաց. «Ռուստի՛կո, քո սատանան իր պատիժը կրեց և այլևս քեզ չի տանջում,
սակայն հիմա էլ իմ դժոխքն ինձ հանգիստ չի տալիս, ուստի լավ գործ արած
կլինես, եթե սատանայիդ օգնությամբ մեղմես դժոխքիս կատաղությունը, ինչպես ես
իմ դժոխքով կոտրեցի նրա գոռոզամտությունը»։ Ռուստիկոն, որ արմտիքով ու ջրով
էր սնվում, դժվարությամբ էր կարողանում մեղմել այդ կատաղությունը, ուստի
նրան ասաց, թե շատ սատանաներ են հարկավոր դժոխքը խաղաղեցնելու համար,
սակայն ինքը, այնուամենայնիվ, կանի այն ամենը, ինչ ներում են իր ուժերը. և
այսպես, նա երբեմն բավարարում էր նրան, սակայն դա այնքան սակավ էր
պատահում, որ նման էր ոչ այլ ինչի, եթե ոչ առյուծի երախը սիսեռ նետելուն,
որի հետևանքով աղջիկը, որին թվում էր, թե բավականաչափ չի կատարում
աստվածահաճո ծեսը, սկսել էր տրտնջալ։

Եվ այն ժամանակ, երբ մեկի չավւազանց ցանկության, իսկ մյուսի ուժերի պակասի
պատճառով Ռուստիկոյի սատանայի և Ալիբեկի դժոխքի միջև այդպիսի
երկպառակություն էր առաջացել, այնպես պատահեց, որ Կապսում հրդեհ ծագեց և
Ալիբեկի հայրն իր բոլոր զավակների ու կնոջ հետ հրո ճարակ դարձավ սեփական
տան մեջ, այնպես որ նրա ողջ ունեցվածքը մնաց Ալիբեկին։ Այդ էր պատճառը, որ
Նեերբալ անունով մի երիտասարդ, որը շռայլ կյանք վարելով՝ վատնել էր իր ողջ
հարստությունը, լսելով, որ աղջիկը կենդանի է, ճանապարհ ընկավ նրան
որոնելու։ Եվ գտնելով աղջկան, նա,— ավելի շուտ, քան դատարանը կկարողանար
բռնագրավել նրա հոր ունեցվածքը՝ պատճառ բռնելով հանգուցյալի ժառանզ
չունենալը,— ի մեծ բավականություն Ռուստիկոյի և հակառակ աղջկա ցանկության
սրան բերեց Կապս, ամուսնացավ հետը և մեծ հարստություն ժառանգեց։ Եվ երբ,
նախքան Նեերբալի հետ կենակցելը, կանայք նրան հարցրին, թե նա անապատում
ինչպե՛ս էր ծառայում աստծուն, նա պատասխանեց, որ ծառայում էր սատանային
դժոխք քշելով և թե Նեերբալը մեծ մեղք է գործել նրան այդպիսի
ծիսակատարությունից զրկելով։ Կանայք հարցրին, թե նա ինչպե՛ս էր սատանային
քշում դժոխքը։ Աղջիկն էլ բառերով և համապատասխան շարժումներով հասկացրեց,
թե ինչպես։ Դրա վրա կանայք սկսեցին այնպես ծիծաղել, որ երևի մինչև հիմա էլ
ծիծաղում են, և ասացին. «Մի՛ վշտանա, դստրի՛կ, մի՛ վշտանա, քանզի այստեղ էլ
հիանալի են անում այդ բանը, և Նեերբալը քեզ հետ շատ լավ կծառայի աստծուն»։
Երբ Ալիբեկի պատմածը բերնից բերան անցնելով՝ տարածվեց քաղաքով մեկ, ապա
ընդհանրական ասացվածք դարձավ, թե ամենաաստվածահաճո ծառայությունը, որ երբևէ
կարելի է կատարել, սատանային դժոխք քշելն է, և այդ ասացվածքը, որ եկել ու
մեզ հասել է ծովի մյուս ափից, մինչև հիմա էլ գործածական է։ Ուստի և դուք,
դեռատի՛ տիրուհիներ, որ կարոտ եք զվարճության ու սփոփանքի, սովորեցեք
սատանային դժոխք քշել, քանզի դա և՛ խիստ հաճո է աստծուն, և՛ ախորժելի է
երկու կողմերի համար էլ, և՛ կարող է շատ օգտակար լինել ձեզ։

Դիոնեոյի նովելը շատ ու շատ անգամ հարուցեց պատվական դամաների ծիծաղը,
քանզի այնքա՜ն ծիծաղաշարժ թվացին նրա ասածները։ Երբ նա ավարտեց նովելը,
թագուհին տեսնելով, որ հասել է իր իշխասության վախճանը, գլխից առավ դափնե
պսակը, մեծ նազելիությամբ դրեց Ֆիլոստրատոյի գլխին և ասաց. «Շուտով մենք
կտեսնենք, թե արդյոք գայլը կարողանալո՞ւ է ոչխարներին ղեկավարել ավելի լավ,
քան ոչխարներն էին ղեկավարում գայլերին»։ Այդ լսելով, Ֆիլոստրատոն
ծիծաղելով ասաց. «Եթե դուք հնազանդվեիք ինձ, ապա գայլերը ոչխարներին
կսովորեցնեին սատանային դժոխք քշելը, կսովորեցնեին ոչ ավելի վատ, քան
Ռուստիկոն՝ Ալիբեկին, ուստի և դուք մեզ գայլեր մի անվանեք, քանզի ինքներդ
էլ ոչխարներ չեք, բայց և այնպես կաշխատեմ ուժերիս նևրածին չափ ղեկավարել իմ
իշխանությանը հանձնված թագավորությունը»։ Այստեղ Նեիֆիլան ասաց. «Լսի՛ր,
Ֆիլոստրատո, դու, որ ցանկանում ես սովորեցնել մեզ, պիտի ամենից առաջ
սովորես խելամիտ լինել, ինչպես վարվեց լամպորեկցի Մազետոն կույսերի մեջ
գտնվելիս, և քո լեզուն էլ նորից կբացվի լոկ այն ժամանակ, երբ, առանց որևէ
ուսուցանողի, նրա պես հալից ընկած լինես»։ Տեսնելով, որ պատասխան-կարթերն
ավելի շատ են, քան իր խոսքի սլաքները, վերջ տալով իր
կատակախոսություններին՝ նա սկսեց զբաղվել իրեն հանձնված պարտականության
կատարմամբ։ Կանչել տալով արքունապետին, նա հաճեց իմանալ գործերի վիճակը և,
բացի դրանից, իր իշխանության ողջ ժամանակամիջոցի ձամար բանիմաց կերպով
տնօրինեց այն ամենը, ինչ, իր կարծիքով, պատշաճ էր և ընկերախմբին հաճելի.
այնուհետև դառնալով դամաներին՝ ասաց. «Սիրատոչո՛ր դամաներ, այն ժամանակից ի
վեր, որ ես սկսել եմ չարն ու բարին զանազանել, ի դժբախտություն իմ, ես միշտ
ձեզնից մեկնումեկի գեղեցկությամբ հմայված, եղել եմ Ամուրի գերին, բայց ո՛չ
նրան հնազանդ լինելս, ո՛չ էլ այն, որ սիրով ջանացել եմ կատարել նրա բոլոր
ցանկությունները, բնավ չօգնեցին, որ դամաներն սկզբում ինձ չմերժեին մի
ուրիշի սիրույն, իսկ հետո վիճակս ավելի վատթար չդառնար, և կարծում եմ, որ
այդպես էլ լինելու է մինչև կյանքիս վերջը։ Դրա համար էլ ես ցանկանում եմ,
որ վաղը մենք զրուցենք ոչ այլ ինչի, քան այն մասին, ի՛նչ ավելի է
համապատասխանում իմ վիճակին, այսինքն՝ այն մարդկանց մասին, որոնց սերը
դժբախտ վախճան է ունեցել, քանզի,ւ եթե այդպես երկար շարունակվի, իմ սերը,
ինչպես սպասում եմ, ամենադժբախտն է լինելու. ասենք, իզուր չէ, որ իր
նկատառումը լավ իմացած մարդն հենց ինձ, այլ ոչ թե ուրիշի է տվել այն
անունը, որով ինձ կոչում եք»։

Այդ ասելով և ոտքի կանգնելով, նա բոլորին արձակեց մինչև ընթրելու ժամը։
Պարտեզն այնքան գեղեցիկ էր ու սքանչելի, որ ոչ ոք չցանկացավ հեռանալ՝
գիտենալով, որ ոչ մի տեղ ավելի մեծ բավականություն չպիտի վայելեր։ Եվ քանի
որ արևն արդեն չէր կիզում և չէր խանգարում հետապնդել եղնիկներին,
ճագարներին և պարտեզում գտնվող այլ կենդանիներին, որոնք անվերջ վազվզելով
այնտեղ նստածների միջով՝ արդեն ձանձրացրել էին, ապա նրանք սկսեցին նրանց
հալածել։ Դիոնեոն և Ֆիամետտան սկսեցին երգել մեսսեր Գվիլելմոյի և տիկին դել
Վերջյուի երգը, իսկ Ֆիլոմենան և Պամֆիլոն շախմատ էին խաղում։ Մինչդեռ
յուրաքանչյուրն զբաղված էր որևէ բանով, ժամանակը անցավ շատ արագ, և
անսպասելի հասավ ընթրիքի ժամը, և սեղանները բացելով գեղեցիկ շատրվանի մոտ՝
նրանք ընթրեցին մեծ ուրախության մեջ։

Ֆիլոստրատոն, որպեսզի խախտած չլիներ այն կարգը, որին իրենից առաջ հետևել
էին թագուհիները, սեղանը հավաքելուն պես՝ Լաուրետտային հրամայեց սկսել պարը
և երգել որևէ երգ։ Իսկ Լաուրետտան ասաց. «Տե՛ր իմ, ուրիշների հորինած
երգերը՝ ես չգիտեմ, իսկ իմ սեփական երգերից չեմ հիշում որևէ մեկը, որը
պատշաճեր այսքան ուրախ մի հասարակության, եթե ցանկանում եք, ես սիրով
կերգեմ մեկնումեկն այն երգերից, որ հիշում եմ»։ Թագավորը պատասխանեց.
«Ամենայն ինչ, որ քոնն է, չի կարող սքանչելի և հաճելի չլինել, ուստի և
երգիր ինչ որ հիշում ես»։ Այնժամ Լաուրետտան, քնքշաձայն, բայց փոքր-ինչ
թախծալի եղանակով, մյուսների ձայնակցությամբ սկսեց այս երգը.

Արդյոք կա՞ ուրիշ տարաբախտ մի կին, Որ, ավա՜ղ, ինձ պես Արժանի լինի ձեր
կարեկցանքին։ Նա, ով անպատում զորությամբ վերին Ընթացք է տալիս
լուսատուներին, Կամեցավ, որ ես ըստեղծվեմ չքնաղ, Որպեսզի վսեմ, պարզ
հոգիներին Գեղեցկությունս ծառայի որպես Ամենակարող գեղեցկի տիպար, Սակայն
մարդկային սերունդը թշվառ, Որ կույր գտնվեց աչոք և հոգով, Ինձ դիմավորեց
արհամարհանքով։ Ունեցա ընկեր, որ սիրում էր ինձ, Որ ինձ էր տվել իր սիրտն
ու հոգին, Այրվում էր նա իմ մեն մի հայացքից, Գիրկն էր առնում ինձ
խանդաղատագին։ Ինձ էր նվիրել ողջ ժամանակը՝ Ձգտելով անվերջ կամքս կատարել,
Եվ այն էր սրտիս միակ փափագը, Որ նա կարենա ինձ հավասարվել։ Բայց, ավա՜ղ,
անցավ վայրկյանը անգին։ Եվ ահա կյանքիս ճամփին հանդիպեց Մի գոռոզ ջահել, որ
կարծում էր, թե Գեղեցիկ է շատ և երևելի. Եվ ես, միամի՛տ, նրան տրվեցի։ Բայց
ջահելն հանկարծ խանդել ըսկսեց։ Այնժամ զայրացա և մտածեցի. Ինչո՞ւ պիտի նա
մենակ վայելի Այն շնորհները, որ աստված տվեց Ի ուրախություն, ի սեր ամենի։
Բայց նոր էր այլոց հագուստը միայն, Եվ ես շարունակ նորին ձգտելով՝ Փայփայել
եմ միշտ իմ հույսը ունայն, Եվ բախտը դժխեմ արդ զրկել է ինձ Իմ այն երբեմնի
երջանկությունից։ Եվ դեռ ասում է կյանքն այդ ողբալի— «Պատրաստ եղիր նոր
փորձությունների»։ Ինչո՛ւ չմեռա այնժամ, քանի դեռ Սիրտս այդպիսի կսկիծ
չգիտեր։ Ո՜վ իմ թանկագին սիրեկան, որին Սիրել եմ ինչպես ուրիշ ոչ ոքի.
Վաղուց դու մոտ ես արարչի գահին, Եվ սրտով տիրոջ գութը ճաշակած՝ Ինքդ էլ
կարոդ ես գթալ լքյալին։ Դե՛հ, տո՛ւր իմացում, թե սերդ բոցեղ, Որ շունչ էր
տալիս ու խանդավառում, Չի մարել հավետ, և թե մենք նորից Պիտի միանանք այն
մյուս աշխարհում։

Աստ Լաուրետտան ավարտեց երգն իր, որը, ընդհանուր ուշադրության արժանանալով,
ամեն մեկի կողմից ըմբռնվեց յուրովի. եղան այնպիսիները, որ ըմբռնեցին
միլանավարի, այսինքն՝ այնպես, թե կարգին խոզն ավելի լավ է, քան գեղեցիկ
աղջիկը, մյուսների ըմբռնումն ավելի վեհ էր, ավելի լավ ու ավելի ճիշտ, մի
բան, որի մասին այժմ հարկ չեմ համարում խոսել։ Երգն ավարտվելուց հետո
թագավորը, կարգադրելով բազում մոմեր վառել, հրամայեց ուրիշ շատ երգեր էլ
երգել մարգագետնի ծաղկանց մեջ, մինչև որ սկսեցին մայր մտնել առաջնածագ
աստղերը։ Այդ տեսնելով, նա գտավ, որ ժամ է գնալու, և բոլորին բարի գիշեր
մաղթելով, հրամայեց ցրվել ու գնալ իրենց սենյակները։

::: image
![](../Images/ornament-d.png)
:::
