## Մուտք

_Ավարտված է Դեկամերոնի ութերորդ օրը և սկսվում է իններորդը, որի ընթացքում
Եմիլիայի նախագահությամբ յուրաքանչյուրը պատմում է ինչ որ ցանկանում է և
ինչ որ իրեն ավելի է դուր գալիս։_

Արշալույսր, որի ճաճանչումից գիշերը փախուստ է տալիս, արդեն ութերորդ
երկնքի լուրթը դարձել էր կապույտ և մարգագետիններում ծաղիկները սկսել էին
գլխիկները վեր բարձրացնել, երբ Եմիլիան վեր կենալով՝ պատվիրեց կանչել իր
ընկերուհիներին ու երիտասարդներին։ Երբ նրանք եկան, հետևելով դանդաղ
ընթացող թագուհուն՝ դիմեցին դեպի պալատամերձ պուրակը։ Մտնելով պուրակն այդ,
նրանք այնտեղ տեսան այծյամներ, եղնիկներ և այլ կենդանիներ, որոնք,
շարունակվող մահտարաժամի պատճառով որսորդներից գրեթե անվտանգ, ընտանի
կենդանիների պես առանց վախենալու, սպասում էին նրանց մոտենալուն։ Նրանք
մոտենալով մերթ այս, մերթ այն կենդանուն, որպես թե ցանկանալով հետևներից
հասնել՝ ստիպեցին վազել ու թռչկոտել, և այդպես զվարճացան մի որոշ ժամանակ։
Երբ արևը բարձրացավ, բոլորը գտան, որ ժամ է վերադառնալու։ Նրանք իրենց
գլուխները պսակել էին կաղնու տերևներով, և ձեռքները լի էին բուրավետ
խոտերով ու ծաղիկներով. հանդիպողը չէր ասի ոչ այլ ինչ, քան միայն այն, որ
մահը նրանց չի կարողանա հաղթել, կամ կսպանի ուրախ տրամադրության մեջ։
Այդպես, առաջանալով քայլ առ քայլ, երգելով, զրուցելով ու կատակելով, հասան
պալատը, ուր տեսան, որ ամեն ինչ հարդարված է ինչպես հարկն է, իսկ իրենց
ծառաներն ուրախ են ու խնդուն։ Այստեղ փոքր-ինչ հանգստանալով, սեղան նստեցին
այն բանից հետո, երբ երիտասարդներն ու դամաները երգեցին վեց փոքրիկ, մեկը
մյուսից աշխույժ երգեր։ Երբ երգեցին պրծան և նրանց ջուր մատուցվեց ձեռքները
լվալու համար, արքունապետը թագուհու բարեհայեցողությամբ բոլորին սեղան
նստեցրեց, հայտնվեցին ուտելիքները, և նրանք ուրախ ճաշեցին։ Սեղանից վեր
կենալուց հետո նրանք անձնատուր եղան պարին ու երաժշտությանը, իսկ
այնուհետև, թագուհու հրամանով, ով ցանկանում էր գնաց քնելու։ Բայց երբ
սահմանված ժամը հասավ, բոլորը զրույցի համար հավաքվեցին սովորական տեղում։
Նայելով Ֆիլոմենային, թագուհին նրանց ասաց, որ ծայր տա օրվա
պատմություններին։ Եվ Ֆիլոմենան ժպտալով այսպես սկսեց իր խոսքը։


## Նովել առաջին

_Մադոննա Ֆրանչեսկային սիրում են ոմն Ռինուչիո և ոմն Ալեսսանդրո, երկուսն էլ
նրանից սիրված չեն։ Նրանցից մեկին նա պատվիրում է՝ մեռած ձևանալով պառկել
դամբարանում, իսկ մյուսին՝ այնտեղից դուրս բերել կարծեցյալ մեռելին. երբ ոչ
մեկը, ոչ էլ մյուսը իրենց նպատակին չեն հասնում, նա խորմանկորեն օձիքն
ազատում է նրանցից։_

Մադոննա, քանի որ ձերդ մեծությունը բարեհաճեց մեզ դուրս բերել պատմումի
լայնարձակ ասպարեզը, ինձ շատ հաճելի է, որ առաջինը ես դուրս եկա մրցության։
Եթե դա ինձ հաջողվի, չեմ կասկածում, որ ինձնից հետո հանդես եկողներն այդ
բանը կանեն նույնքան կամ ավելի լավ։ Մեր զրույցի ընթացքում, ով չքնաղ
դամաներ, արդեն բազմիցս ցույց է տրվել, թե որքան մեծ է սիրո զորությունը,
բայց ես չեմ կարծում, թե դրա մասին արդեն ամեն ինչ ասված է և կամ կարող էր
ասվել, եթե մի ամբողջ տարի միայն այդ մասին խոսեինք, իսկ քանի որ սերը
սիրահարներին ոչ միայն վտանգավոր ու մահառիթ կացությունների մեջ է դնում,
այլև ստիպելով մեռած ձևանալ՝ տանում հասցնում է մեռյալների կացարանը, ապա
ես ցանկանում եմ ի լրումն արդեն պատմված նովելների պատմել մի ուրիշը, որից
ոչ միայն կհասկանանք սիրո զորությունը, այլև կտեսնենք այն խելամտությունը,
որով մի արժանավոր կին կարողացավ օձիքն ազատել երկու տղամարդկանցից, որոնք
նրան սիրում էին հակառակ իր ցանկության։

Եվ այսպես, ասեմ ձեզ, որ ժամանակով Պիստոյա քաղաքում ապրում էր մի
գեղեցկուհի այրի, որին միաժամանակ,— պատահմամբ հրապուրվելով և միմյանց
չճանաչելով,— սիրահարվել էին Ֆլորենցիայից արտաքսված և այնտեղ բնակվող
մեր ֆլորենտացիներից երկուսը. մեկի անունր Ռինուչիո Պալերմինի, մյուսինը՝
Ալեսսանդրո Կիարմոնտեզի, և նրանցից յուրաքանչյուրը վարպետորեն անում էր ինչ
որ կարող էր, միայն թե հաջողեր նվաճել նրա սերը։ Այդ պարկեշտ դամային, որի
անունն էր Ֆրանչեսկա դեի Լաձարի, երկուսն էլ հաճախակի ձանձրացնում էին
նամակներով ու խնդրանքներով, իսկ քանի որ նա մի քանի անգամ նրանց անսացել
էր առանց հատուկ զգուշության և չէր կարողացել ժամանակին նահանջել, ինչպես
խոհեմաբար ցանկանում էր անել, ապա խորհեց ու գտավ նրանց հետապնդումներից
ազատվելու հնարը, իսկ այդ հնարն այն էր, որ նրանցից մի այնպիսի
ծառայություն խնդրեր, որ իր կարծիքով երկուսից ոչ մեկը չպիտի կարողանար
մատուցել (թեև դա անհնարին բան չէր), և եթե իր ուզածը չկարողանային անել՝
վայելուչ ու զորավոր պատճառ ունենար նրանց նամակներին այլևս ուշադրություն
չդարձնելու։

Նույն այն օրը, երբ նա հղացավ այդ միտքը, Պիստոյայում մեռել էր մի մարդ,
որին բոլորը ոչ միայն Պիստոյայի, այլև աշխարհիս ամենավատթար մարդն էին
համարում, թեպետև լավ տոհմից էր սերված, և, վատ մարդ լինելու հետ միասին,
կենդանի ժամանակ այնքան անճոռնի էր ու տգեղ, որ առաջին անգամ տեսնողն
անպայման կսարսափեր. թաղված էր նա մինորիտների եկեղեցու մոտ գտնվող մի
դամբարանում,— մի հանգամանք, որը դաման բավական հարմար համարեց իր
մտադրության իրագործման համար, ուստի իր սպասուհուն ասաց. «Քեզ հայտնի է,
թե ամեն օր ինձ ինչպիսի՛ գլխացավանք են պատճառում այն երկու
ֆլորենտացիները՝ Ռինուչիոն և Ալեսսանդրոն։ Ես բնավ տրամադիր չեմ
ենթարկվելու նրանց սիրույն, իսկ որպեսզի հնար ունենամ նրանցից
ազատվելու,— և քանի որ այդ մարդիկ շատ բան են խոստանում,— որոշել եմ
նրանց փորձել մի գործում, որը, համոզված եմ, չեն կարողանա անել, և այդպիսով
ազատվել նրանց հետապնդումներից։ Լսիր, թե բանն ինչ է. դու գիտես, որ այս
առավոտ մինորիտների վանքի մոտ թաղել են Սկանադիոյին (այդպես էր կոչվում այն
անպիտան մարդը, որի մասին խոսք եղավ վերում), որից չէ թե մեռած, այլ
նույնիււկ կենդանի քաղաքի ամենաքաջ մարդիկ անգամ վախենում էին։ Ուստի վեր
կաց, թաքուն գնա նախ Ալեսսանդրոյի մոտ և ասա. «Մադոննա Ֆրանչեսկան հրամայեց
քեզ ասել, թե հասել է ժամանակը, երբ կարող ես վայելել նրա սերը, որ այնպես
փափագում էիր, և, եթե ուզում ես, կարող ես նրան հանդիպել այս կերպ. ինչ-որ
պատճառով, որը դու հետո կիմանաս, մադոննայի ազգականներից մեկն այս գիշեր
Սկանադիոյի մարմինը, որ թաղել են առավոտյան, պիտի բերի նրա տունը, բայց
մադոննան մեռած Սկանադիոյին տեսնելու ահից չի ուզում, որ այդպիսի բան արվի,
ուստի խնդրում է, որ դու, որպես մեծ ծառայություն, այս գիշեր առաջին քնի
պահին գնաս, մտնես Սկանադիոյի դամբարանը, հագնես նրա շորերը և նրա փոխարեն
պառկես այնտեղ, մինչև որ գան քեզ տանելու. առանց ձայն-ծպտուն հանելու թույլ
տուր քեզ տանեն մադոննայի տունը, ուր նա քեզ կընդունի, և դու կմնաս նրա մոտ
ու կհեռանաս այն ժամանակ, երբ պետք լինի, մնացածն անելու հոգսը թողնելով
նրան»։ Եթե կասի համաձայն է անել՝ լա՛վ, իսկ եթե ասի համաձայն չէ՝ իմ
կողմից նրան ասա, որ թող այլևս չհամարձակվի երևալ այնտեղ, ուր ես կլինեմ, և
իմ տունը նամակներ ու միջնորդներ չուղարկի, եթե իր կյանքը թանկ է
գնահատում։ Հետո կգնաս Ռինուչիո Պալերմինիի մոտ և կասես. «Մադոննա
Ֆրանչեսկան ասում է, թե պատրաստ է կատարելու քո բոլոր ցանկությունները, եթե
դու նրան մի մեծ ծառայություն մատուցես, այն է՝ այսօր կեսգիշերին գնաս այն
դամբարանը, ուր թաղել են Սկանադիոյին, և, ինչ էլ որ լսելու կամ տեսնելու
լինես՝ ոչ մի խոսք չասելով, նրա մարմինը թաքուն հանես ու բերես իր տունը։
Այնտեղ դու կիմանաս, թե մադոննան ինչո՛ւ է ցանկանում, որ այդ բանն անես, և
նա կբավարարի քո ցանկությունը։ Իսկ եթե չես ուզում անել, ապա նա այժմվանից
քեզ հրամայում է իր տունը միջնորդ ու նամակներ չուղարկել»։

Սպասուհին գնաց երկուսի մոտ էլ և ասաց ինչ որ տիրուհին պատվիրել էր։
Երկուսն էլ պատասխանեցին, որ եթե մադոննան ցանկանա՝ պատրաստ են ոչ միայն
դամբարանը, այլև դժոխք գնալու։ Սպասուհին նրանց պատասխանը հայտնեց դամային,
իսկ սա սկսեց սպասել, թե իսկապե՞ս նրանք այնքան անխոհեմ են լինելու, որ իր
ասածն անեն։

երբ գիշեր եղավ, Ալեսսանդրո Կիարմոնտեզին մեն մի բաճկոնով դուրս եկավ տնից,
որպեսզի գնար ու Սկանադիոյի փոխարեն պառկեր դամբարանում։ Ճանապարհին նրա
սրտում մի շատ երկչոտ միտք ծագեց, և նա սկսեց ինքն իրեն ասել. «Ի՜նչ հիմարն
եմ, այս ո՞ւր եմ գնում, ի՞նչ իմանամ, թե նրա ազգականները չեն նրան ստիպել
այդպիսի բան անել, որպեսզի ինձ սպանեն դամբարանում, թերևս կռահած լինելով,
որ նրան սիրում եմ, և հավատալով որևէ ասեկոսեի։ Եթե այդպես է, իշի նահատակ
կդառնամ և աշխարհումս ոչ ոք չի իմանա, թե նրանք ի՛նչ են արել։ Ո՞վ գիտե,
գուցե որևէ թշնամի մարդ է նյութել այդ դավը, իսկ դաման նրա խաթեր ուզում է
այդպիսի ծառայություն մատուցել»։ Այնուհետև նա ինքն իրեն ասաց. «Ենթադրենք,
թե ոչ մի այդպիսի բան չկա, թե դամայի ազգականները ինձ պետք է տանեն նրա
տունը. կարծում եմ, նրանք Սկանադիոյի մարմինը նրա համար չեն տանելու, որ
գիրկներն առնեն կամ դամայի գիրկը տան. ընդհակառակը, պետք է կարծեի որ նրանք
ցանկանում են այլանդակել Սկանադիոյին, որը երևի նրանց որևէ անախորժություն
է պատճառել։ Դաման ինձ պատվիրել է, որ ինչ էլ տեսնելու լինեմ՝ ձայն չհանեմ։
Իսկ եթե նրանք սկսեն աչքերս հանել, ատամներս քաշել, թևերս կտրել կամ որևէ
այդպիսի խաղ խադալ գլխիս, ի՞նչ անեմ, ինչպե՞ս լռեմ։ Իսկ եթե խոսեմ՝ կա՛մ
կճանաչեն ու որևէ վնաս կտան, կա՛մ ոչինչ չեն անի և, այնուամենայնիվ, ձեռս
բան չի ընկնի, չէ՞ որ նրանք չեն թողնի, որ ես դամայի հետ մնամ, իսկ
հետագայում նա կասի, թե իր հրամանը չեմ կատարել, և ուզածս չի անի»։

Այդ խորհելով, նա քիչ էր մնում տուն վերադառնար, սակայն սաստիկ սերն իր
հակադիր փաստարկներով նրան ստիպեց առաջ շարժվել, փաստարկներ, որոնք այնքան
զորավոր էին, որ նրան տարան֊հասցրին դամբարանը։ Դամբարանը բացելով ու ներս
մտնելով, նա Սկանադիոյին մերկացրեց, հագավ նրա շորերը և, դուռը հետևից
փակելով, պառկեց հանգուցյալի տեղում։ Այստեղ նա սկսեց մտաբերել, թե ինչպիսի
մարդ էր Սկանադիոն, և այն ամենը, ինչ որ լսել էր ոչ միայն մեռյալների
դամբարաններում, այլև ուրիշ տեղերում գիշեր ժամանակ պատահող դեպքերի մասին։
Խեղճի մազերը բիզ֊բիզ կանգնեցին, և նրան թվաց, թե ուր որ է Սկանադիոն վեր
կկենա ու իրեն կխեղդի, բայց բոցավառ սիրո դրդմամբ կարողացավ իրենից վանել
այդ և մյուս երկչոտ մտքերը և, մեռելի պես պառկած, սկսեց սպասել, թե գլխին
ի՛նչ է գալու։

Կեսգիշերին Ռինուչիոն դուրս եկավ տնից, որպեսզի գնար դամայի ապսպրածը
կատարելու։ Ճանապարհին նրա գլխով զանազան մտքեր էին անցնում, թե ի՛նչ կարող
է պատահել իրեն. օրինակ, Սկանադիոյի մարմինը շալակած տանելիս կարող է
ընկնել սինյորիայի ձեռքը և որպես կախարդ խարույկամահության դատապարտվել,
կամ եթե մարդիկ արածն իմանան՝ կարող են իր դեմ գրգռել հանգուցյալի
ազգականների ատելությունը։ Ուրիշ այդպիսի տարակուսանքներ էլ ունեցավ, որոնք
քիչ էր մնում նրան կանգնեցնեին, բայց հետո միտքը փոխելով՝ ինքն իրեն ասաց.
«Մի՞թե ես պիտի մերժեմ առաջին իսկ բանը, որ խնդրել է այդ հարգարժան դաման,
որին այնքան սիրել և սիրում եմ, մանավանդ որ այդ բանն անելով կարող եմ
արժանանալ նրա բարեհաճությանը։ Եթե մեռնեմ էլ, չեմ կարող խոստացածս չանել»։
Շարունակելով ճանապարհը, նա հասավ դամբարանին և զգուշաբար սկսեց բացել։
Լսելով, որ դամբարանը բացում են, Ալեսսանգրոն, չնայած սոսկալի վախին, տեղից
չշարժվեց։ Ռինուչիոն մտնելով դամբարանը և կարծելով, թե Սկանադիոյի մարմինն
է վերցնում, բռնեց Ալեսսանդրոյի ոտքերից, գցեց շալակն ու դիմեց դեպի դամայի
տունը։ Այդպես առաջ շարժվելով և առանձնապես ուշադրություն չգարձնելով իր
բեռան վրա, նա հաճախ այն դրխկոցով զարկում էր փողոցի եզրին դրված
նստարանների ծայրերին, իսկ գիշերն այնքան խավար էր ու սևակնած, որ անհնար
էր որոշել, թե ով ուր է գնում։

Երբ Ռինուչիոն արդեն հասել և գտնվում էր դամայի տան սանդուղքի ներքևում, և
երբ դաման իր սպասուհու հետ լուսամուտի առաջ կանգնած նայում էր, թե արդյոք
Ռինուչիոն Ալեսսանդրոյին բերելո՞ւ է,— այնպես պատահեց, որ սինյորայի
պահակախումբը, որ մի արտաքսյալի բռնելու համար թաքնվել էր փողոցում,
Ռինուչիոյի ոտքերի քստքստոցը լսելով և թաքցրած լապտերը հանելով, վահաններն
ու նիզակներն առած, ձայն տվեց. «Ո՞վ է»։ Պահակախմբին տեսնելուն պես,
Ռինուչիոն, որն այլևս ժամանակ չուներ երկար մտածելու, Ալեսսանդրոյին ցած
գցեց և, որքան ոտքերում ուժ ուներ, սկսեց փախչել։ Ալեսսանդրոն էլ իսկույն
ոտքի կանգնեց ու, թեև մեռելի երկար շոր էր հագած, նույնպես փախավ։

Դաման պահակախմբի լապտերի լույսով շատ լավ ճանաչեց Ռինուչիոյին, ինչպես և
նրա շալակին գտնվող Ալեսսանդրոյին, որ հագել էր Սկանադիոյի շորերը, շատ
զարմացավ թե՛ մեկի և թե՛ մյուսի քաջության վրա, բայց, չնայած զարմանալուն,
շատ ծիծաղեց՝ տեսնելով, թե ինչպես Ռինուչիոն Ալեսսանդրոյին ցած գցեց, և
երկուսն էլ սկսեցին փախչել։ Դրա համար շատ ուրախանալով և աստծուն փառք
տալով, որ ազատվեց նրանց զահլատարությունից, նա լուսամուտից հեռանալով
վերադարձավ իր սենյակը, սպասուհու հետ համոզվելով, որ երկուսն էլ իրեն շատ
են սիրում, քանի որ, ինչպես երևաց, հրամանը կատարել են։

Վշտացած Ռինուչիոն նզովեց իր բախտը, բայց այնուամենայնիվ տուն չվերադարձավ,
այլ պահակախմբի հեռանալուց հետո գնաց այնտեղ, ուր գցել էր Ալեսսանդրոյին, և
սկսեց խարխափելով որոնել, որպեսզի գտներ և խոստումը կատարեր։ Չգտնելով և
ենթադրելով, որ պահակախումբը դիակը վերցրել է ու տարել, նա դառնացած տուն
վերադարձավ։ Ալեսսանդրոն էլ, չգիտենալով ի՛նչ անել և չիմանալով, թե ո՛վ էր
իրեն տանողը, իր անհաջողությունը ողբալով՝ նույնպես տուն գնաց։ Առավոտյան
մարդիկ տեսան, որ Սկանադիոյի դամբարանը բաց է, սակայն հանգուցյալին չգտան,
քանի որ Ալեսսանդրոն նրան ներքև էր նետել։ Քաղաքով մեկ ամեն տեսակ
ենթադրություններ տարածվեցին, իսկ հիմարները կարծեցին, թե նրան սատանաներն
են տարել։ Այնուհանդերձ երկու սիրահարները դամային պատմեցին, թե իրենցից
յուրաքանչյուրն ի՛նչ էր արել և իրենց ի՛նչ էր պատահել, և այդ կերպ
արդարանալով, թե ինչու հրամանը մինչև վերջը չէին կատարել, նրա
բաբեհաճությունն ու սերը խնդրեցին, բայց դաման ձևացնելով, թե երկուսին էլ
չի հավատում, վճռաբար պատասխանեց, որ նրանց համար երբեք ոչինչ չի անի, քանի
որ իր խնդրանքը չեն կատարել, և այդ կերպ օձիքն ազատեց նրանցից։


## Նովել երկրորդ

_Մի վանամայր հապշտապ վեր է կենում մթան մեջ, որպեսզի բռնի սիրեկանի հետ
անկողնում պառկած միանձնուհուն, որի մասին հայտնված էր իրեն, քանի որ այդ
ժամանակ իր մոտ էլ մի քահանա էր գտնվում, նա սխալմամբ քողի փոխարեն գլխին
գցում է տերտերի վարտիքը։ Երբ ամբաստանված միանձնուհին տեսնում է վարտիքը և
ցույց տալիս վանամորը, սա նրան բաց է թողնում, և նա ազատ մնում է իր
սիրեկանի հետ։_

Արդեն Ֆիլոմենան լռել էր և բոլորը գովում էին դամային, որ կարողացել էր
ազատվել իր չսիրած մարդկանցից, և, ընդհակառակը, նրա սիրահարների խելառ
քաջությունը ոչ թե սեր էին համարում, այլ անխոհեմություն, երբ սիրալիորեն
դառնալով Ելիզային՝ թագուհին ասաց. «Շարունակի՛ր, Ելիզա»։ Ելիզան իսկույն
սկսեց այս կերպ.— Սիրելի՛ դամաներ, ինչպես պատմվեց, մադոննա Ֆրանչեսկան
խոհեմաբար կարողացավ ազատվել իրեն վրդովմունք պատճաոողներից, բայց պետք է
ասեմ, որ մի ջահել միանձնուհի ևս իր խելացի խոսքով և բախտի օգնությամբ
կարողացել է ազատվել անխուսափելի վտանգից։ Ինչպես դուք գիտեք, շատ մարդիկ,
որ փաստորեն հիմար են, հանդես են գալիս այլոց ուսուցիչների ու
դաստիարակների դերում։ Ինչպես կլսեք իմ նովելից, բախտը երբեմն պատժում է
նրանց, և արժանի կերպով։ Այդպես վարվեց նա և մի վանամոր հետ, որի
իշխանության տակ էր գտնվում այն միանձնուհին, որի մասին պիտի պատմեմ։

Եվ այսպես, հարկ է գիտենաք, որ Լոմբարդիայում կա իր կենցաղի սրբությամբ
նշանավոր մի վանք, ուր ի թիվս այլ միանձնուհիների կար լավ տոհմից սերված և
զարմանալի գեղեցիկ մի աղջիկ, անունը Իզաբետտա, որը մի անգամ իր ազգականի
հետ տեսնվելու համար վանդակապատին մոտենալով՝ սիրահարվեց նրա հետ եկած
գեղեցիկ երիտասարդին։ Վերջինս, նկատելով աղջկա գեղեցկությունը և աչքերի
արտահայտությունից հասկանալով նրա ցանկությունը, ինքն էլ սիրահարվեց, և
նրանք, ոչ առանց փոխադարձ տառապանքի, երկար ժամանակ ապարդյուն սեր էին
տածում։ Բայց քանի որ երկուսն էլ ձգտում էին միմյանց հանդիպել, երիտասարդը
վերջապես հնար գտավ գաղտնաբար այցելելու իր միանձնուհուն, իսկ քանի որ
վերջինս դրա համար խիստ ուրախ էր, նա ոչ թե մեկ, այլ շատ անգամ այցելեց
նրան ի բավականություն և՛ իր, և՛ նրա։

Այդպես նրանք շարունակում էին հանդիպել, երբ մի գիշեր վանքի
միանձնուհիներից մեկը, որին ո՛չ երիտասարդը, ո՛չ էլ աղջիկը չէին նկատել,
տեսավ, թե ինչպես երիտասարդը Իզաբետտային հրաժեշտ տվեց ու գնաց։
Միանձնուհին այդ մասին պատմեց ուրիշներին և սկզբում ցանկանում էր աղջկան
ամբաստանել վանամոր՝ մադոննա Ուզիմբալդայի առաջ,— որը միանձնուհիների և
նրան ճանաչողների կարծիքով բարի և սուրբ կին էր,— բայց հետո, որպեսզի
աղջիկը չկարողանար իր մեղքն ուրանալ, միանձնուհիները մտածեցին այնպես անել,
որ վանամայրը նրան բռներ երիտասարդի հետ եղած ժամանակ։ Ոչ ոքի ոչինչ
չասելով, նրանք թաքուն պայմանավորվեցին գիշերները հերթով հսկել ու հետևել,
որպեսզի նրան բռնեն։ Եվ ահա, եղավ որ մի գիշեր Իզաբետտան, չզգուշանալով ու
ոչնչից տեղեկություն չունենալով, իր սիրեցյալին պատվիրեց գալ, և նրան
հետևողներն իսկույն իմացան։ Արդեն ուշ գիշեր էր, երբ նրանք, պատեհ ժամանակ
որսալով, երկու մասի բաժանվեցին, և մի մասը մնաց հսկելու Իզաբետտայի խուցի
դռան մոտ, իսկ մյուսները վազեցին դեպի վանամոր սենյակը, ծեծեցին դուռը և,
երբ նա ներսից պատասխասեց, ասացին. «Շուտ վեր կացեք, մադոննա, մենք իմացել
ենք, որ Իզաբետտայի խցում մի երիտասարդ կա»։

Այդ գիշեր վանամայրը ժամանակ էր անցկացնում մի քահանայի հետ, որին, սնդուկի
մեջ թաքցրած, հաճախ բերել էր տալիս իր մոտ։ Լսելով միանձնուհիների ասածը և
վախենալով, թե միգուցե նրանք չափազանց շտապելուց և եռանդից վրա ընկնեն ու
դուռը հրեն և դա բացվի, վանամայրը հապշտապ վեր կացավ, մթան մեջ մի կերպ
հագնվեց և, կարծելով, թե վերցնում է սալտերո կոչվող այն ծալքավոր քողը, որ
իրենց գլխին գցում են վանամայրերը, վերցրեց քահանայի վարտիքը, և այնքան էր
շտապում, որ, իր սխալը չնկատելով, սալտերոյի փոխարեն այդ վարտիքր գցեց
գլխին և, իսկույն դուրս գալով, դուռը հետևից կողպեց ու ասաց. «Ո՞ւր է
աստծուց նզովյալ աղջիկն այդ»։ Եվ մյուս միանձնուհիների հետ միասին, որոնք
Իզաբետտային հանցանքի վայրում բռնելու անզուսպ ցանկությամբ համակված
լինելով չնկատեցին, թե ինչ կար վանամոր գլխին, նա մոտեցավ խցի դռանը և
նրանց օգնությամբ կոտրեց ու ներս մտավ. ներս մտնելով, նրանք սիրահարներին
գտան անկողնու մեջ գրկախառնված։ Այդպես հանկարծակի բռնվելուց շշմած և
չիմանալով ինչ անել, նրանք չէին շարժվում։ Մյուս միանձնուհիներն անմիջապես
բռնեցին աղջկան և վանամոր հրամանով տարան կապիտուլը, իսկ երիտասարդը մնաց
այնտեղ և, հագնվելով, սկսեց սպասել, թե բանն ինչո՛վ է վերջանալու, որոշելով
ձեռքը ընկածին չխնայել, եթե նրանք իր սիրած աղջկա նկատմամբ որևէ արտակարգ
բռնություն գործադրեն, իսկ նրան առնել ու տանել իր հետ։

Վանամայրը, բազմելով կապիտուլում, բոլոր միանձնուհիների ներկայությամբ,
որոնք միայն մեղադրյալ կույսին էին նայում, սկսեց նրա գլխին այնպիսի
հայհոյանքներ թափել, որ ոչ մի կին իր օրում չի լսել, և դա այն բանի համար,
թե իբր նա իր անարժան ու խայտառակ արարքներով արատավորել էր վանքի
սրբությունը, պատիվն ու լավ համբավը, և հայհոյելու հետ միասին սոսկալի
սպառնալիքներ էր տալիս։ Աղջիկը, որ իր հանցանքի համար ամոթից գետինն էր
մտնում և լեղապատառ էր եղել, չգիտեր ի՛նչ պատասխաներ և պապանձվել էր,
շարժելով բոլորի կարեկցանքը։ Երբ վանամայրը շարունակում էր ավելի ու ավելի
թունդ հայհոյել, աղջիկը հանկարծ բարձրացրեց աչքերը, տեսավ, թե նա ի՛նչ է
գցել գլխին, ինչպես և վարտիքի կապերը, որ կախված էին կողքերից։ Հասկանալով,
թե բանն ինչ է, և միանգամայն սիրտ առնելով, նա ասաց. «Մադոննա, տերն օգնյա
մեզ, կապեցեք ձեր գլխադիրը, իսկ հետո ինչ ուզում եք ասացեք»։ Վանամայրը նրա
ասածը չհասկանալով՝ ասաց. «Ի՞նչ գլխադիր, անպիտան աղջիկ։ Հանդգնում ես
կատա՞կ անել։ Մի՞թե արածդ այնպիսի բան էր, որ կարող ես դեռ կատակել»։
Այնժամ ադջիկը վերստին ասաց, «Մադոննա, կրկին խնդրում եմ, կապեցեք ձեր
գլխադիրը, իսկ հետո ինչ կուզեք ասացեք»։ Այնժամ միանձնուհիներից շատերն
աչքները բարձրացնելով և նայելով վանամոր գլխին՝ հասկացան, թե Իզաբետտան ինչ
էր ուզում ասել, հասկացավ և վանամայրը, երբ ձեռքը տարավ դեպի գլուխը։
Գիտակցելով իր հանցանքը և տեսնելով, որ դա բոլորի համար ակնհայտ է և
հնարավոր չէ թաքցնել, վանամայրը փոխեց իր խոսելու եղանակը, սկսեց բոլորովին
այլ բան ասել, քան սկզբում, և իր խոսքը եզրափակեց նրանով, թե անհնար է
խուսափել մարմնական ցանկություններից, ապա ասաց, թե թող յուրաքանչյուրը
զվարճանա ինչպե՛ս կարող է, միայն թե գաղտնաբար, ինչպես արել էին մինչ այդ։
Պատվիրելով աղջկան բաց թողնել, նա նորից գնաց պառկելու իր տերտերի հետ, իսկ
Իզաբետտան գնաց իր սիրեկանի մոտ, որին հետագայում, ի հեճուկս նախանձողների,
շատ ու շատ անգամ բերեց իր խուցը։ Իսկ այն միանձնուհիները, որ սիրեկան
չունեին, թաքուն յոլա էին գնում որքան որ կարող էին։


## Նովել երրորդ

_Բրունոյի, Բուֆալմակոյի և Նելլոյի խնդրանքով մաեստրո Սիմոնեն Կալանդրինոյին
համոզում է, թե նա հղիացել է։ Կալանդրինոն դեղորայքի դիմաց նրանց բտած
աքաղաղներ ու փող է տալիս և, ոչինչ չծնելով, ապաքինվում։_

Երբ Ելիզան ավարտեց իր նովելը և բոլորն աստծուն գոհություն հայտնեցին այն
բանի համար, որ նա, գործը բարեհաջող վախճանի հասցնելով, միանձնուհուն
ազատել էր նախանձկոտ ընկերուհիների կշտամբանքներից, թագուհին շարունակելու
հրաման տվեց Ֆիլոստրատոյին, որը այլ կարգադրության չսպասելով՝ սկսեց այս
կերպ.— Չքնաղագե՛ղ դամաներ, Մարկայից եկած բռի դատավորը, որի մասին ձեզ
երեկ պատմեցի, ինձ խանգարեց պատմել Կալանդրինոյին վերաբերող նովելը, որը
պատրաստ ունեի, իսկ քանի որ այն ամենը, ինչ պատմվում է նրա մասին, չի կարող
մեզ առավել չուրախացնել, ապա ես,— թեև նրա և նրա ընկերների մասին արդեն
շատ է խոսվել,— ձեզ կպատմեմ այն, ինչ ուզում էի երեկ պատմել։

Արդեն առաջուց բավականաչափ ասված է, թե ովքեր էին Կալանդրինոն և այն մյուս
անձինք, որոնց մասին խոսք է լինելու այս նովելում, ուստի, այլևս երկար
չխոսելով այդ մասին կասեմ, որ մեռել էր Կալանդրինոյի հորաքույրը՝ նրան
թողնելով երկու հարյուր լիր գումարի մանրադրամ։ Այդ պատճառով Կալանդրինոն
շարունակ ասում էր, թե ուզում է մի կալվածք գնել, և ինչքան որ
Ֆլորենցիայում միջնորդներ կային՝ բոլորի հետ սկսել էր սակարկել, կարծես
տասը հազար ոսկյա ֆլորին էր ծախսելու, միայն թե ամեն անգամ, երբ բանը
հասնում էր նրա ուզած կալվածքի գնին, համաձայնություն չէր կայացնում։
Բրունոն ու Բուֆալմակոն, որ տեղյակ էին այդ բանին, մի քանի անգամ նրան ասել
էին, թե ավելի լավ կլիներ այդ փողն իրենց հետ մսխեր, քան հող ձեռք բերեր,
բայց ոչ միայն չէին կարողացել համոզել, այլև նույնիսկ չէին հաջողել, որ նա
գոնե մի անգամ հյուրասիրեր իրենց։ Այդ պատճառով էլ, երբ մի անգամ
գանգատվում էին նրա այդ վարմունքից և երբ այդ ժամանակ նրանց մոտեցավ իրենց
նախշարար ընկերը՝ Նելլոն, նրանք երեքով խորհեցին ու որոշեցին շահվել
Կալանդրինոյի հաշվին։

Առանց երկար հապաղելու, պայմանավորվելով, թե ինչ պիտի անեն, նրանք գողտուկ
հետևեցին ու տեսան, թե ինչպես մյուս առավոտ Կալանդրինոն դուրս է գալիս իր
տնից։ Դեռ շատ չէր հեռացել նա, երբ նրա դեմը դուրս եկավ Նելլոն ու ասաց.
«Բարի օր, Կալանդրինո»։ Կալանդրինոն պատասխանեց, թե թող աստված նրա էլ օրն
ու տարին բարի անի։ Ապա փոքր֊ինչ կանգ առնելով, Նելլոն սկսեց նրա դեմքին
նայել։ Այնժամ Կալանդրինոն ասաց. «Ինչո՞ւ ես այդպես նայում»։ Նելլոն թե.
«Գիշերը քեզ հո բան չի՞ պատահել»։ Կալանդրինոն իսկույն սկսեց անհանգստանալ
ու ասաց. «Վա՜յ ինձ, այդ ի՞նչ ես ասում, քո կարծիքով ի՞նչ կարող էր
պատահել»։— «Չեմ ասում, թե բան է պատահել,— պատասխանեց Նելլոն,— բայց
աչքիս բոլորովին փոխվել ես, երևի մի պատճառ կա»։ Ասաց ու թողեց հեռացավ։

Կալանդրինոն կասկածով բռնված,— թեև պարզապես ոչինչ չէր զգում,—
շարունակեց ճանապարհը, իսկ Բուֆալմակոն, որ գտնվում էր մոտերքում,
տեսնելով, որ Նելլոն բաժանվեց նրանից, այս անգամ ինքը մոտեցավ և բարևելով
հարցրեց, թե հո նրան բան չի՞ պատահել։ Կալանդրինոն պատասախանեց. «Ճիշտն
ասած, չգիտեմ, այ հենց նոր Նելլոն ինձ ասաց, թե իր աչքին բոլորովին փոխվել
եմ, միգուցե իսկապես ինձ բան է պատահել»։ Բուֆալմակոն ասաց. «Պատահելն էլ
ո՞նց կլինի, կարծես կիսամեռ լինես»։ Կալանդրինոյին թվաց, թե արդեն ջերմրը
բռնում է։ Եվ ահա այդ ժամանակ մոտենում է Բրունոն և, ուրիշ ոչինչ չասելով,
վրա բերում. «Կալանդրինո, այս ի՞նչ բան է, երեսիդ գույն չկա. կարծես
մեռնում ես։ Ինչպե՞ս ես զգում քեզ»։ Տեսնելով, որ երեքն էլ նույնն են
ասում, Կալանդրինոն հաստատ համոզվեց, որ հիվանդ է և, բոլորովին գլուխը
կորցրած, հարցրեց նրան. «Բա ի՞նչ անեմ»։ Բրունոն ասաց. «Կարծում եմ, քեզ
հարկավոր է տուն վերադառնալ։ Գնա պառկիր և պատվիրիր քեզ լավ ծածկեն, իսկ
հետո մեզդ ուղարկիր մաեստրո Սիմոնեի մոտ. դու հո գիտես, թե նա որքան լավ է
մեզ հետ։ Նա իսկույն կասի, թե ինչ պիտի անես, իսկ հիմա մենք գնանք քեզ հետ
և ինչ որ պետք կլինի անենք»։ Եվ երբ մյուս կողմից Նելլոն էլ մոտեցավ, նրանք
Կալանդրինոյի հետ գնացին նրա տունը։ Բոլորովին հալից ընկած՝ մտնելով
սենյակը, նա կնոջն ասաց. «Արի ու մի լավ ծածկիր, ինձ վատ եմ զգում»։ Երբ
շորերը հանեցին ու պառկեցրին, նա աղախնի ձեռքով իր մեզն ուղարկեց մաեստրո
Սիմոնեին, որն այն ժամանակ Մերկատո Վեկկոյում դեղատուն ուներ։ Բրունոն էլ
ընկերներին ասաց. «Դուք մնացեք սրա մոտ, իսկ ես գնամ տեսնեմ բժիշկն ինչ
կասի և, եթե պետք եղավ, նրան կբերեմ այստեղ»։ Այնժամ Կալանդրինոն ասաց.
«Այդպես արա, ընկե՛րս, գնա ու պատմիր, թե բանն ինչ է, քանզի ինձ այնքան վատ
եմ զգում, որ ասել չի լինի»։

Դիմելով դեպի մաեստրո Սիմոնեի տունը, Բրունոն ավելի շուտ տեղ հասավ, քան
մեզը տանող աղախինը, և ամեն ինչ պատմեց նրան։ Այդ պատճառով էլ, երբ աղախինը
եկավ՝ բժիշկը զննեց մեզն ու ասաց. «Գնա ու Կալանդրինոյին ասա՝ թող իրեն տաք
պահի, իսկ ես այս րոպեին կգամ իր մոտ ու կասեմ, թե ինչ է պատահել և ինչ
պետք է անի»։ Աղախինն այդպես էլ ասաց։ Շատ չանցած բժիշկը եկավ, Բրունոն էլ
հետը։ Բժիշկը նստեց Կալանդրինոյի կողքին, սկսեց զարկերակը շոշափել և քիչ
հետո ասաց նրա կնոջ ներկայությամբ. «Գիտե՞ս ինչ, Կալանդրինո, խոսքը մեր
մեջ, դու ոչ մի հիվանդություն էլ չունես, այլ պարզապես հղի ես»։ Հենց որ
Կալանդրինոն այդ լսեց՝ սկսեց աղիողորմ լաց լինել ու ասաց. «Հե՜յ վախ,
Տեսսա, դու ես ինձ հղիացրել, քանզի միշտ ուզում ես պառկել ոչ այլ կերպ, քան
միայն վրաս։ Ասում էի չէ՞»։ Կինը, որ շատ համեստ անձնավորություն էր,
լսելով ամուսնու այդ խոսքերը, ամոթից կաս-կարմիր կտրեց և, գլուխը կախ, ոչ
մի խոսք չասելով, դուրս եկավ սենյակից։ Իսկ Կալանդրինոն, շարունակելով
ողբալ, ասում էր. «Վա՜յ թշվառիս, ի՞նչ պիտի անեմ, ինչպե՞ս պիտի ծնեմ այդ
երեխային, որտեղի՞ց նա պիտի դուրս գա։ Չէ, տեսնում եմ պիտի մեռնեմ կնոջս
կատաղության պատճառով, աստված նրա օրը սև անի, ինչպես իմն արեց։ Թե առողջ
լինեի, վեր կկենայի ու այնպես կդնքսեի նրան, որ արյունլվիկ լիներ, թեև ինձ
էլ տեղն է, երբեք թույլ չպիտի տայի, որ վբաս բարձրանար։ Ճիշտն ասած, եթե
այս անգամ փրկվեմ՝ նա ավելի շուտ իր ցանկությունից կմեռնի, քան թե\...»։

Կալանդրինոյի ասածները լսելիս Բրունոյի, Բուֆալմակոյի ու Նելլոյի ծիծաղն
այնպես էր բռնել, որ քիչ էր մնում պայթեին, Բայց նրանք զսպում էին իրենց,
մինչդեռ մաեստրո Կապիկն այնպես էր հռհռում, որ կարելի կլիներ ատամներր
քաշել։ Ի վերջո, բավական ժամանակ անցնելուց հետո, երբ Կալանդրինոն սկսեց
բժշկին խնդրել, որ մի խորհուրդ տա և մի ճար անի, մաեստրոն նրան ասաց. «Մի՛
վախենա, Կալանդրինո, փա՜ռք աստծո, մենք այնքան շուտ գլխի ընկանք, որ ես մի
քանի օրում քեզ կազատեմ առանց մեծ ջանքերի, միայն թե պիտի մի քիչ ծախսի տակ
ընկնես»։ Կալանդրինոն՝ թե. «Ա՜խ, մաեստրո, օգնեցեք ի սեր աստծո։ Ես մի
երկու հարյուր լիր փող ունեմ, որով ուզում էի կալվածք առնել, եթե պետք
լինի՝ բոլորն էլ վերցրեք, միայն թե չծնեմ, քանզի չգիտեմ ինչ կլինի իմ հալը.
ես լսում եմ, թե ինչպես սոսկալի են ճչում կանայք, երբ ծնելու ժամանակը
գալիս է, չնայած որ բավական տեղ ունեն այդ բանն անելու համար։ Եթե ես
այդպիսի ցավ զգամ, համոզված եմ, մինչև ծնելս կմեռնեմ»։— «Այդ մասին մի՛
մտածիր,— ասաց բժիշկը,— ես քեզ համար մի տեսակ թորած ըմպելիք
կպատրաստեմ, որը շատ լավ համ ունի, երեք օրում դա քեզ միանգամայն կապաքինի,
և դու քեզ այնպես լավ կզգաս, ինչպես ձուկը ջրում։ Բայց, տե՜ս հա, սրանից
հետո խելոք կմնաս և այդպիսի բաներ չանես։ Այդ դեղաջուրը պատրաստելու համար
անհրաժեշտ է երեք զույգ լավ ու չաղ կապլուն, իսկ մնացած համեմունքների
համար, որ պետք են, սրանցից մեկնումեկին մի հինգ լիր մանրադրամ տուր, թող
գնա բոլորն առնի։ Այդ ամենը տուր թող բերեն իմ դեղատունը, իսկ ես, ի փառս
աստծո, վաղն իսկ կուղարկեմ ասածս թորած ըմպելիքը, խմիր միանգամից մի մեծ
բաժակ»։ Այդ լսելով, Կալանդրինոն ասաց. «Թող ձեր ասածը լինի, մաեստրո»։
Բրունոյին հինգ լիր և երեք զույգ էլ կապլունի փող տալով, խնդրեց, որ նա իր
խաթեր նեղություն քաշի այդ բանն անել։

Կալանդրինոյի մոտից վերադառնալով, բժիշկը պատրաստել տվեց ինչ֊որ դեղաջուր և
ուղարկեց նրան։ Բրունոն գնելով կապլունները և այն ամենը, ինչ անհրաժեշտ էր
խնջույքի համար, անուշ արեց բժշկի ու իր ընկերների հետ, իսկ Կալանդրինոն
երեք առավոտ կանոնավոր կերպով խմեց դեղաջուրը։ Երբ բժիշկը Կալանդրինոյի
ընկերների հետ միասին եկավ նրա մոտ, ապա, զարկերակը շոշափելուց հետո, ասաց.
«Կալանդրինո, դու անկասկած ապաքինվել ես, հիմա կարող ես առանց վախենալու
գնալ քո գործին, դրա համար կարիք չկա տանը նստելու»։ Կալանդրինոն ուրախացած
վեր կացավ ու գնաց իր գործերով զբաղվելու, ամեն տեղ, ում հետ որ խոսելիս
լիներ, գովելով մաեստրո Սիմոնեի հիանալի բուժումը, որը նրան երեք օրում,
առանց որևէ ցավի, ազատել էր հղիությունից։ Իսկ Բրունուն, Բուֆալամակոն ու
Նելլոն գոհ մնացին, որ կարողացել էին մի լավ ծանակել Կալանդրինոյի
ժլատությունը, թեև դոննա Տեսսան, որ հասկացել էր, թե բանն ինչ է, շատ
փնթփնթաց ամուսնու վրա։


## Նովել չորրորդ

_Մեսսեր Ֆորտարիգոյի որդի Չեկկոն Բուոնկովենտոյում տանուլ է տալիս իր
ունեցած-չունեցածը, ինչպես և մեսսեր Անջոլիերիի որդի Չեկկոյի փողը. շապկանց
վազ է տալիս վերջինիս հետևից, ասելով, թե նա իրեն կողոպտել է,
գյուղացիներին պատվիրում է նրան բռնել և, նրա շորերը հագնելով և ձին էլ
հեծնելով, թողնում գնում է և նրան թողնում շապկանց։_

Ամբողջ ընկերախումբը քահ-քահ ծիծաղեց, երբ լսեց, թե Կալանդրինոն ի՛նչ էր
ասել իր կնոջ մասին։ Երբ Ֆիլոստրատոն լռեց, թագուհու ցանկությամբ խոսել
սկսեց Նեիֆիլան.— Հարգարժա՛ն դամաներ,— ասաց նա,— եթե մարդկանց համար
ավելի դժվար չլիներ ուրիշների առաջ հանդես բերել իրենց խելքն ու
առաքինությունը, քան հիմարությունն ու արատավորությունը, շատերն իզուր պիտի
ջանային զսպել իրենց բերանը եկած խոսքերը։ Կալանդրինոյի հիմարությունը շատ
լավ ապացուցեց այդ բանը, քանի որ բոլորովին կարիք չկար, որ պարզամտորեն
իրեն վերագրած հիվանդությունից բուժվելու համար նա բոլորի առաջ խոսեր իր
կնոջ գաղտնի հաճույքների մասին։ Այդ պատմությունն ինձ հիշեցրեց մի այլ,
հակադիր պատմություն, թե ինչպես մեկի նենգությունր հաղթել է մյուսի
խոհեմությանը, խայտառակելով և մեծ վնաս պատճառելով վերջինին։ Հենց այդ
մասին է, որ ուզում եմ ձեզ պատմել։

Շատ ժամանակ չի անցել, որ Սիենայում ապրում էին արդեն հասուն տարիքի երկու
անձնավորություններ, երկուսի անունն էլ Չեկկո, որոնցից մեկը մեսսեր
Անջոլիերիի որդին էր, մյուսը՝ մեսսեր Ֆորտարիգոյի։ Թեև նրանք շատ բաներով
տարբեր խառնվածքի տեր մարդիկ էին, բայց մի բանով՝ իրենց հայրերի նկատմամբ
տածած ատելությամբ այնքան նման էին, որ ընկերացել և հաճախ միասին էին
լինում։ Քանի որ Անջոլիերին, որ գեղեցիկ ոլ բարեկիրթ մարդ էր, կարծում էր,
թե իրեն պատիվ չի բերի Սիենայում ապրել հոր տված ռոճիկով, և լսել էր, թե
որպես Հռոմի պապի պատվիրակ Անկոնայի Մարկա քաղաքն է ժամանել մի կարդինալ,
որ շատ բարյացակամ էր իր նկատմամբ, որոշեց գնալ նրա մոտ, հուսալով այդ կերպ
իր վիճակը բարելավել։ Իր մտադրությունը հայտնելով հորր, Անջոլիերին նրան
համոզեց, որ վեց ամսվա փողը միանգամից տա, որպեսզի ինքը հնարավորություն
ունենար լավ հագնվելու, ձի գնելու և վայելուչ պատրաստություն տեսնելու։ Երբ
նա մարդ էր փնտրում, որ հետը տաներ իբրև ծառա, Ֆորտարիգոն իմացավ այդ
մասին, իսկույն գնաց նրա մոտ և սկսեց ամեն կերպ թախանձել, որ իրեն տանի,
ասելով, թե միայն ծախսերով գոհանալով, առանց որևէ ռոճիկի պատրաստ է դառնալ
նրա և՛ ծառան, և՛ ընդոծինը, և՛ ինչ որ նա կցանկանա։ Անջոլիերին պատասխանեց,
թե նրան տանել չի ուզում ոչ թե այն պատճառով, որ ընդունակ չի համարում ամեն
տեսակի ծառայության, այլ որովհետև նա խաղամոլ է, երբեմն էլ խմում է ու
հարբում։ Ֆորտարիգոն երդվեց, թե խաղալուց ու խմելուց հեռու կմնա և նորից
սկսեց այնպես խնդրել, որ Անջոլիերին տեղի տվեց ու համաձայնեց։

Մի առավոտ նրանք ճանապարհ ընկան և ճաշին հասան Բուոնկովենտո։ Այստեղ
ճաշելուց հետո, քանի որ խիստ շոգ էր, Անջոլիերին պատվիրեց հյուրանոցում իր
համար անկողին պատրաստել և, Ֆորտարիգոյի օգնությամբ հանվելով, պառկեց
քնելու, իսկ նրան պատվիրեց, որ ժամը իննին իրեն ձայն տա։ Մինչդեռ նա քնած
էր, Ֆորտարիգոն գնաց գինետուն և այնտեղ մի քիչ խմելուց հետո սկսեց ինչ֊որ
մեկի հետ խաղալ։ Կարճ ժամանակում խաղընկերը տարավ նրա ունեցած փողը, ինչպես
և հագի շորերը։ Ցանկանալով տանուլ տվածը ետ բերել, Ֆորտարիգոն, հագին մեն
մի շապիկ, գնաց այնտեղ, ուր քնած էր Անջոլիերին. տեսնելով, որ նա խորը քնած
է, քսակից հանեց ինչ որ մեջը կար և, վերադառնալով խաղալու, դա էլ տանուլ
տվեց։

Այդ միջոցին Անջոլիերին, արթնանալով, վեր կացավ և հարցրեց, թե ո՞ւր է
Ֆորտարիգոն։ Երբ նրան չգտան, Անջոլիերին մտածեց, թե երևի որևէ տեղ հարբած
քնած է, ինչպես հաճախ էր արել։ Այդ պատճառով էլ, որոշելով նրան թողնել,
պատվիրեց ձին թամբել և ճամպրուկը կապեց, մտադիր լինելով Կորսինիանոյում
ուրիշ ծառա վարձել, բայց երբ մեկնելուց առաջ ցանկացավ հյուրանոցատիրոջը
վճարել տեսավ, որ քսակում փող չկա։ Դրա պատճառով սոսկալի աղմուկ բարձրացավ
և ամբողջ տունն իրար անցավ։ Անջոլիերին ասում էր, թե այնտեղ իրեն կողոպտել
են, և սպառնում էր, թե բոլորին ձերբակալել կտա և կուղարկի Սիենա, երբ
հանկարծ մեն մի շապիկով հայտնվեց Ֆորտարիդոն, որ եկել էր նրա շորերն էլ
տանելու։ Տեսնելով, որ Անջոլիերին պատրաստվում է ճանապարհ ընկնել, նա ասաց.
«Այս ի՜նչ բան է, Անջոլիերի, մի՞թե արդեն պատրաստվում ենք գնալու։ Մի քիչ
սպասիր, հիմա այստեղ մի մարդ է գալու, որի մոտ բաճկոնս գրավ եմ դրել
երեսունութ սոլդով. համոզված եմ, որ եթե անմիջապես փողը վճարենք՝
երեսունհինգով ետ կտա»։ Մինչ նա այդպես խոսում էր, մեկն եկավ ու
Անջոլիերիին հավաստիացրեց, որ փողը հենց Ֆորտարիգոն էր գողացել, քանզի
ասաց, թե նա որքան էր տանուլ տվել։ Դրա համար սաստիկ զայրացած, Անջոլիերին
Ֆորտարիգոյի գլխին թափեց ամենազազիր հայհոյանքները, և, եթե ինչոր մեկից
չվախենար ավելի, քան աստծուց, դրանք ի կատար կածեր. նրան սպառնալով կախել
տալ կամ կախաղանի ահով Սիենայից աքսորել, նա հեծավ իր ձին։ Իսկ Ֆորտարիգոն,
կարծես թե Անջոլիերիի ասածը ոչ թե իրեն, այլ ուրիշի էր վերաբերում,
շարունակում էր. «Է՛հ, Անջոլիերի, լավ կլինի այդ խոսակցությունը թողնենք,
այդ բոլորը դատարկ բաներ են. հապա ի՛նքդ դատիր, մենք բաճկոնը ետ կստանանք
երեսունհինգ սոլդով, եթե անմիջապես գրավաթափենք, իսկ եթե նույնիսկ մինչև
վաղն ուշացնենք՝ նա կպահանջի երեսունութից ոչ պակաս, այսինքն՝ ինչքան որ
ինձ տվել է։ Ախար նա հիմա ինձ խաթր է անում, որովհետև խաղագումարը նրա
խորհրդով եմ դրել։ Ինչո՞ւ այդ երեք սոլդը չշահենք»։

Այդ խոսքերր լսելով, Անջոլիերին գազազեց, մանավանդ երբ տեսավ, որ շուրջը
կանգնած մարդիկ իրեն այնպես են նայում, որ կարծես ոչ թե Ֆորտարիգոն է իր
փողը տանուլ տվել, այլ ինքն է նրանը գողացել։ Եվ նա ասաց. «Ինձ ի՞նչ քո
բաճկոնը։ Կախաղանի բաժի՜ն դառնաս դու, ոչ միայն ինձ կողոպտեցիր և փողս
տանուլ տվիր, այլև խանգարեցիր ճանապարհվել և դեռ ծիծաղում ես ինձ վրա»։
Բայց Ֆորտարիգոն իրենն էր պնդում, կարծես թե Անջոլիերին նրան չէր ասում, և
շարունակեց. «Ախար ինչո՞ւ չես թողնում, որ այդ երեք սոլդը շահեմ, մի՞թե
հույս չունես, որ փողդ ետ կտամ։ Խաթերս համար եկ ասածս արա. ի՞նչ կարիք կա
այդպես շտապելու, մենք երեկոյան էլ կհասնենք Տորենիերի։ Եկ քսակդ թափ տուր։
Ախար ամբողջ Սիենայում չի գտնվի մի բաճկոն, որ ինձ վրա այնպես լավ նստի,
ինչպես դա, որ այն մարդու մոտ թողել եմ երեսունութ սոլդի դիմաց, թեև
քառասուն սոլդ և դեռ ավելին արժե։ Չէ՞ որ այդպիսով դու ինձ կրկնակի վնասի
տակ կգցես»։

Տեսնելով, որ նա իրեն կողոպտել է և հիմա էլ իր դատարկախոսությամբ
ճանապարհից ետ է գցում, Անջոլիերին չափազանց դառնացած, այլևս
չպատասխանելով, ձիու գլուխը շուռ տվեց ու բռնեց Տորենիերի ճանապարհը։
Ֆորտարիգոն, որին համակել էր խորամանկ չարախնդությունը, հենց այդպես
շապկանց սկսեց վազել նրա հետևից, և արդեն մի երկու մղոն վազել էր, շարունակ
խնդրելով բաճկոնը գրավաթափ անել։ Անջոլիերին ձին ավելի ու ավելի արագ էր
քշում, որպեսզի ականջն ազատեր այդ զահլատարությունից, երբ Ֆորտարիգոն
ճանապարհամերձ դաշտում, նրա առջևը, գյուղացիներ տեսավ և սկսեց գոռալ.
«Բռնեցե՜ք դրան, բռնեցե՜ք»։ Այդ լսելով, գյուղացիները, ո՛րը բահով, ո՛րը
բրիչով, կտրեցին Անջոլիերիի ճանապարհը և կարծելով, թե նա կողոպտել է իր
հետևից շապկանց վազող և գոռացող մարդուն, կանգնեցրին ու բռնեցին։ Որքան էլ
նա բացատրեց, թե ինքն ո՛վ է և բանն ինչպե՛ս է եղել, լսող չեղավ։ Ֆորտարիգոն
վազեվազ հասնելով՝ բարկացկոտ դեմքով նրան ասաց. «Հապա ինչպե՞ս չսպանեմ քեզ,
անպատի՛վ սրիկա, որ ինձ կողոպտել ու փախչում ես»։ Եվ գյուղացիներին
դիմելով, շարունակեց. «Տեսեք, պարոնայք, թե հյուրանոցում նա ինձ ի՛նչ
վիճակի մեջ թողեց, երբ տանուլ տվեց իր ունեցած֊չունեցածը։ Հիմա կարող եմ
ասել, որ աստծո և ձեր օգնությամբ ետ ստացա գոնե այսքանը, որի համար ձեզ
միշտ երախտապարտ կլինեմ»։ Խոսեց և Անջոլիերին, բայց նրա ասածին ականջ
չդրին։ Ֆորտարիգոն գյուղացիների օգնությամբ Անջոլիերիին ցած քաշեց ձիու
վրայից, շորերը հանեց և, նրա շորերը հագնելով ու ձին էլ հեծնելով, նրան
դաշտի մեջ թողեց շապկանց ու բոբիկ, իսկ ինքը վերադարձավ Սիենա, ամեն տեղ
պատմելով, թե հագուստն ու ձին նրանից է տարել։ Անջոլիերին, որ մտադրվել էր
Մարկայում կարդինալին ներկայանալ իբրև հարուստ մարդ, աղքատ ու շապկանց
վերադարձավ Բուոնկովենտո և ամոթից սիրտ չարեց իսկույն գնալ Սիենա։ Ուրիշից
փոխ առած հագուստով, հեծնելով Ֆորտարիգոյի ձին, նա գնաց Կորսինիանո, իր
ազգականների մոտ, ուր և ապրեց, մինչև որ նորից հայրը չօգնեց։

Ահա այդպես Ֆորտարիգոյի չար խորամանկությունը արգելք հանդիսացավ Անջոլիերիի
բարի դիտավորություններին, թեև վերջինս, երբ ժամանակն ու տեղը եկավ, դա
անպատիժ չթողեց։


## Նովել հինգերորդ

_Կալանդրինոն սիրահարվում է մի աղջկա, իսկ Բրունոն նրան մի հուռութ է տալիս.
հենց որ Կալանդրինոն հուռութը դիպցնում է աղջկան՝ սա գնում է նրա հետևից։
Կինը բռնում է Կալանդրինոյին, և նրանց միջև թունդ վեճ ու կռիվ է սկսվում։_

Երբ Նեիֆիլայի փոքրիկ նովելն ավարտվեց ու ընկերախմբին ծիծաղելու և երկար
զրուցելու առթիվ չընծայեց, թագուհին դարձավ Ֆիամետտային և հրամայեց
շարունակել. սա ուրախ-ուրախ պատասխանեց, թե սիրով կշարունակի, և սկսեց
այսպես.— Սիրելի՛ դամաներ, դուք անշուշտ գիտեք, որ տվյալ առարկայի մասին
որքան էլ խոսված լինի, նա այնուհանդերձ դուր կգա, և նույնիսկ ավելի, եթե
նրա մասին խոսել ցանկացողը կարողանա ընտրել պատեհ տեղ ու ժամանակ։ Ուստի,
հաշվի առնելով այն հանգամանքը, թե մենք ինչու ենք հավաքվել այստեղ (վասնզի
հավաքվել ենք ուրախանալու և զվարճանալու, և ոչ որևէ այլ բանի համար),
կարծում եմ, որ ինչ որ կարող է զվարճություն և ուրախություն պատճառել՝ աստ
տեղին է ու ժամանակին և չի կարող չզվարճացնել, թեկուզ այդ մասին հազար
անգամ պատմած լինեն և մի այդքան էլ պատմեն։ Ահա թե ինչու, չնայած որ
Կալանդրինոյի արարքների մասին մեր մեջ շատ է խոսվել,— հիշելով
Ֆիլոստրատոյի քիչ առաջ ասածը, թե դրանք բոլորն էլ զվարճալի են,—
համարձակվում եմ այդ մասին պատմված նովելներին ավելացնել մեկը ևս, որը ես
կարող էի հորինել և պատմել այլ անուններով, եթե և՛ առաջ, և՛ հիմա ցանկանայի
հեռանալ իրական փաստից, բայց քանի որ պատմվածքի մեջ դեպքի
ճշմարտացիությունից հեռանալը խիստ նվազեցնում է ակնդիրների
բավականությունը, ապա, հենվելով վերոասյալ փաստարկների վրա, դա կպատմեմ
այնպես, ինչպես որ եղել է։

Մեր համաքաղաքացի Նիկոլո Կորնակինին, որ հարուստ մարդ էր, ի թիվս այլ
սքանչելի կալվածքների՝ Կամերատայում մի կալվածք ուներ, ուր գեղեցիկ ու
հարմար տուն էր շինել տվել, Բրունոյի և Բուֆալմակոյի հետ էլ պայման կապել,
որ դրա պատերը նախշեին։ Քանի որ աշխատանքը շատ էր, վերջիններս հրավիրել էին
նաև Նելլոյին ու Կալանդրինոյին և գործի անցել։ Թեև այդ տան միայն մի քանի
սենյակներում անկողիններ և այլ անհրաժեշտ բաներ կային, բայց քանի որ այնտեղ
ոչ մի տնեցի չէր ապրում, բացի տանը հսկող պառավ սպասուհուց, Նիկոլոյի որդի
Ֆիլիպպոն, որ երիտասարդ ու չամուսնացած մարդ էր, իր հաճույքի համար երբեմն
որևէ կին էր բերում այնտեղ և մի երկու օր պահելուց հետո ճամփու դնում։ Եվ
ահա, եղավ որ մի անգամ նա իր հետ բերեց Նիկոլոզա անունով մի կնոջ, որին
Մանջոնե կոչեցյալ սրիկայի մեկը Կամալդոլիում մի տան մեջ պահում էր իր համար
և տրամադրում ուրիշներին։ Գեղեցիկ կին էր այդ Նիկոլոզան, լավ հագնվում էր և
օժտված էր իր վիճակի համար բավական լավ շարժուձևերով ու խոսելու շնորհքով։
Երբ մի անգամ կեսօրին, սպիտակ շրջազգեստով և մազերը գլխին քորոցներով
ամրացրած, նա սենյակից դուրս էր եկել բակը և ջրհորի մոտ երեսն ու ձեռքերն
էր լվանում, այնպես պատահեց, որ Կալանդրինոն էլ եկավ ջուր տանելու և նրան
մտերմաբար բարևեց։ Պատասխանելով Կալանդրինոյի բարևին, Նիկոլոզան նրան նայեց
ավելի շուտ այն պատճառով, որ տարօրինակ մարդ համարեց, քան որևէ
դիտավորությամբ։ Կալանդրինոն սկսեց նրան աչքել և, տեսնելով, որ գեղեցիկ կին
է, աշխատեց այնտեղ երկար մնալ ու չվերադարձավ ընկերներին ջուր տանելու,
բայց ծանոթ չլինելով՝ չհամարձակվեց հետը խոսել։ Նիկոլոզան նկատեց նրա
հայացքները և, ձեռ առնելու համար ինքն էլ սկսեց մեկ֊մեկ հիացած նայել նրան
և կամացուկ հառաչել։ Այդ պատճառով Կալանդրինոն այնպես տաքացավ աղջկա վրա,
որ մինչև Ֆիլիպպոն նրան իր մոտ չկանչեց՝ բակից չհեռացավ։

Իր աշխատանքին դառնալուց հետո Կալանդրինոն անվերջ ախ ու վախ էր անում։
Բրունոն, որ հետևում էր նրա ամեն մի շարժումին (քանզի ինչ որ Կալանդրինոն
անում էր՝ նրան զվարճություն էր պատճառում), այդ նկատեց և ասաց. «Ինչո՞ւ ես
այդպես դարդոտել, ախպե՛ր Կալանդրինո, հենց մի գլուխ ախ ու վախ ես անում»։
Կալանդրինոն պատասխանեց. «Թե որ, ախպե՛րս, մի օգնող ճարեի, բանս լավ
կլիներ»։ «Ի՞նչ է եղել որ»,— հարցրեց Բրունոն։ Կալանդրինոն շարունակեց.
«Խոսքը մեր մեջ, այստեղ մի հուրի-փերի աղջիկ կա, որն այնպես թունդ է
սիրահարվել ինձ, որ ուղղակի կզարմանաս. այդ բանը նկատեցի հենց նոր, երբ ջրի
էի գնացել»։— «Ա՜յ թե ինչ,— ասաց Բրունոն։— Լսիր, նա հո Ֆիլիպպոյի
հետ չի՞ ապրում»։— «Ինձ էլ է այդպես թվում,— ասաց Կալանդրինոն,—
որովհետև երբ Ֆիլիպպոն կանչեց՝ գնաց նրա սենյակը։ Բայց ի՞նչ կա որ, ես
այդպիսի գործում ոչ միայն Ֆիլիպպոյի, աստծո հետ էլ կչափվեմ։ Ճիշտն ասեմ
քեզ, ախպե՛րս, նա ինձ այնպես է դուր գալիս, որ ասել չի լինի»։ Այնժամ
Բրունոն ասաց. «Քո խաթեր համար, բարեկա՛մս, ես կտեղեկանամ, թե այդ ի՞նչ
աղջիկ է, և եթե Ֆիլիպպոյի սիրուհին լինի, երկու խոսք ասեմ թե չէ՝ գործը
գլուխ կգա, քանի որ հետը շատ մոտ եմ։ Բայց ինչպե՞ս անենք, որ Բուֆալմակոն
չիմանա. դեռ չի պատահել, որ ես այդ աղջկան մի խոսք ասեմ և նա չգա ու մեջտեղ
չընկնի»։— «Բուֆալմակոն հեչ,— պատասխանեց Կալանդրինոն,— ավելի լավ է
Նելլոյից զգույշ մնանք, նա Տեսսայի ազգականն է և կարող է մեր գործը
փչացնել»։— «Ճիշտ ես ասում»,— պատասխանեց Բրունոն։

Այնինչ Բրունոն գիտեր աղջկա ով լինելը, քանզի տեսել էր, թե նա ինչպե՛ս էր
եկել, և Ֆիլիպպոն էլ այդ մասին նրան պատմել էր։ Այդ պատճառով էլ, երբ
Կալանդրինոն աղջկան տեսնելու համար մի կարճ ժամանակով աշխատանքը թողեց ու
գնաց, նա Նելլոյին և Բուֆալմակոյին ամեն ինչ պատմեց, և նրանք թաքուն
պայմանավորվեցին, թե այդ սիրահարության առթիվ նրա գլխին ի՛նչ խաղ խաղան։
Երբ Կալանդրինոն վերադարձավ, Բրունոն նրան կամացուկ հարցրեց. «Տեսա՞ր
նրան»։— «Այո,— ասաց Կալանդրինոն,— հոգեհան արեց ինձ»։ Բրունոն՝ թե.
«Մի գնամ տեսնեմ իմ ասա՞ծն է, թե ոչ. եթե նա է, ապա գործն հաջողացնելը ինձ
թող»։ Ցած իջնելով և հանդիպելով նրան ու Ֆիլիպպոյին, նա նրանց հանգամանորեն
պատմեց, թե Կալանդրինոն ո՛վ է և իրեն ի՛նչ է ասել, և հետները
պայմանավորվեց, թե յուրաքանչյուրն ի՛նչ պետք է ասի ու անի նրա
սիրահարության վրա մի կուշտ ծիծաղելու և զվարճանալու համար։ Այնուհետև,
վերադառնալով Կալանդրինոյի մոտ, նա ասաց. «Հենց նա է, որ կա, դրա համար էլ
այդ բանը հարկավոր է շատ զգույշ անել, որովհետև եթե Ֆիլիպպոն գլխի ընկնի՝
Առնոյի ամբողջ ջուրը բավական չի լինի, որ մեր սևերեսությունը մաքրի։ Իսկ
եթե պատահի, որ հետը խոսեմ՝ քո կողմից ի՞նչ ասեմ նրան»։ Կալանդրինոն
պատասխանեց. «Ասա, նախ և առաջ, որ նրան ցանկանում եմ հազարապատիկն այն
բանի, որից մարդիկ են ծնվում, և հետո՝ որ ես իր խոնարհ ծառան եմ, և
հարցրու, թե արդյոք որևէ բան չի՞ ուզում։ Հասկացա՞ր ինչ եմ ասում»։—
«Այո,— պատասխանեց Բրունոն,— գործը գլուխ բերելն ինձ թող»։

Երբ ընթրելու ժամանակն եկավ և նրանք աշխատանքը թողնելով իջան բակը, ուր
գտնվում էին Ֆիլիպպոն ու Նիկոլոզան, այնտեղ Կալանդրինոյի խաթրու մի քիչ
ոտքները կախ գցեցին։ Կալանդրինոն սկսեց Նիկոլոզային աչքերով ուտել և
այնպիսի չտեսնված ժեստեր անել, որ կույրն էլ կնկատեր ու կհասկանար։
Նիկոլոզան էլ իր հերթին արեց այն ամենը, որ իր կարծիքով պետք է որ նրան
սիրավառեր, և, Բրունոյի կողմից նախազգուշացված լինելով, շատ զվարճացավ նրա
արարմունքներով, մինչդեռ Ֆիլիպպոն, Բուֆալմակոն և մյուսները ձևացնում էին,
թե խոսակցությամբ են զբաղված և դրա վրա ոչ մի ուշադրություն չեն դարձնում։

Քիչ հետո, ի մեծ վիշտ Կալանդրինոյի, նրանք գնացին։ Երբ խմբով ճանապարհ
ընկան դեպի Ֆլորենցիա, Բրունոն նրան ասաց. «Լսի՛ր, դու այդ աղջկան ստիպում
ես արև տեսած սառույցի պես հալվել։ Եթե կիթառդ բերեիր այստեղ և քո սիրային
կանցոններից մի քանիսը երգեիր, ապա, երդվում եմ աստծանով, նա մոտդ գալու
համար իրեն լուսամուտից ցած կգցեր»։— «Ճի՞շտ ես ասում, ախպերս,—
հարցրեց Կալանդրինոն,— ինչ ես կարծում, բերեմ, չէ՞»։— «Իհարկե»,—
պատասխանեց Բրունոն։ Այնժամ Կալանդրինոն ասաց. «Բա որ այսօր ասում էի՝ դու
չէիր հավատում, իսկ ես, ախպե՛րս, հավատացած եմ, որ ինչ որ ուզենամ՝ բոլորից
լավ կանեմ։ Ո՞վ կկարողանար նրա պես սիրուն մի կնկա այդքան շուտ իր վրա
սիրահարեցնել։ Ես ու իմ հոգին, այդպիսի բան չէին կարող անել այն ջահել
գլուխգովանները, որ ամբողջ օրը զվռնում են, բայց հազար տարում երեք բուռ
ընկույզ չեն կարող հաշվել։ Կուզենայի մի նայեիր ու տեսնեիր, թե ի՛նչ
տպավորություն եմ թողնելու կիթառով։ Ա՜յ թե թամաշա կլինի։ Լա՛վ հասկացիր,
ես դեռ այնքան ծեր չեմ, որքան կարծում ես, և երբ նա ճանկս ընկնի՝ դա ավելի
լավ կապացուցեմ։ Երդվում եմ Քրիստոսի մարմնով, ես նրան այն օրը կգցեմ, որ
հետևիցս վազ կտա, ինչպես հավը կուտի հետևից»։— «Օ, այո, դու նրան խելքից
կհանես,— պատասխանեց Բրունոն։— Ես արդեն պատկերացնում եմ, թե ինչպես
ատամներովդ, որ նման են ջութակիդ ականջներին, կկծես նրա կարմրիկ բերանը,
վարդագույն թշերը, հետո ոտով-գլխով կուլ կտաս»։ Այդ խոսքերը լսելով,
Կալանդրինոն իրեն այնպես էր զգում, որ կարծես թե այդ ամենն արել էր, և
քայլում էր երգելով ու թռչկոտելով և այնքան էր ուրախ, որ թվում էր, թե ուր
որ է կաշվից դուրս է պրծնելու։

Մյուս օրը կիթառը բերելով, նա, ի մեծ բավականություն բոլորի, դրա
հնչակցությամբ մի քանի կանցոն երգեց։ Կարճ ժամանակում նրա մեջ այնպես
սաստկացավ Նիկոլոզային հաճախակի հանդիպելու ցանկությունր, որ բոլորովին չէր
աշխատում, նրան տեսնելու համար օրը հազար անգամ մոտենում էր մե՛րթ
լուսամուտին, մե՛րթ դռանը, կամ վազում բակը, իսկ Նիկոլոզան, գործելով ըստ
Բրունոյի տված խորհրդի, շատ վարպետորեն առիթ էր տալիս այդ բանն անելու։
Բրունոն իր հերթին պատասխանում էր Կալանդրինոյի նամակներին, երբեմն էլ
նամակներ էր բերում Նիկոլոզայից։ Երբ Նիկոլոզան այնտեղ չէր լինում, ինչպես
պատահում էր մեծավ մասամբ, Բրունոն բերում էր որպես թե նրա կողմից
ուղարկված նամակներ, որոնցով աղջիկը նրան մեծ հույսեր էր տալիս, թե նրա
ցանկությունն անպայման կկատարի, ավելացնելով, թե հիմա իր ծնողների տանն է,
ուր իրենք չեն կարող հանդիպել։

Ահա այդ կերպ Բրունոն ու Բուֆալմակոն, որ ղեկավարում էին այդ ամբողջ գործը,
մեծապես զվարճանում էին Կալանդրինոյի արարքներով, երբեմն, որպես թե իր
սիրած աղջկա խնդրանքով, նրան ստիպում իրենց նվիրել մե՛րթ մի փղոսկրյա սանր,
մե՛րթ մի քսակ կամ գրչահատ և նման մանր֊մունր բաներ և փոխարենը բերում
էժանագին կեղծ օղիկներ,— մի բան, որ Կալանդրինոյին մեծ ուրախություն էր
պատճառում, միաժամանակ նա նրանց համեղ խորտիկներ և այլ ուտելիքներ էր
տալիս, որպեսզի ջանային գործը գլուխ բերել։

Եվ այդ կերպ, ավելին ոչինչ չանելով, նրան մոտ երկու ամիս սպասել տվին։
Կալանդրինոն տեսնելով, որ աշխատանքր վերջանալու վրա է և եթե մինչև
վերջանալը իր սիրո նպատակին չհասնի՝ այլևս երբեք չի հասնի, սկսեց Բրունոյին
սաստիկ նեղել ու շտապեցնել։ Այդ պատճառով էլ, երբ աղջիկը եկավ, Բրունոն, որ
նրա և Ֆիլիպպոյի հետ նախապես պայմանավորվել էր, թե ի՛նչ պետք է անեին,
Կալանդրինոյին ասաց. «Գիտե՞ս ինչ, ախպե՛րս, այդ կինը մի հազար անգամ ինձ
խոստացել է, որ ինչ որ խնդրես՝ կանի, բայց ոչինչ չի անում. ինձ թվում է, որ
նա քթիցդ բռնած ման է ածում, դրա համար էլ, քանի որ իր խոստումը չի
կատարում, մենք, եթե ուզում ես, նրան կստիպենք, որ կամա֊ակամա կատարի»։
Կալանդրինոն պատասխանեց. «Աստծո սիրուն, արա՛ այդ լավությունը, միայն թե
շուտ արա»։ Բրունոն ասաց. «Քաջություն կունենա՞ս նրան դիպցնելու այն
հուռութը, որ ես կտամ»։ «Իհարկե կունենամ»,— պատասխանեց Կալանդրինոն։
«Այդ դեպքում,— ասաց Բրունոն,— բեր վաղածին գառան կաշվից պատրաստած մի
կտոր մագաղաթ, մի կենդանի չղջիկ, երեք հատիկ խունկ ու մի օրհնած մոմ և
մնացածն ինձ թող»։

Ամբողջ գիշերը Կալանդրինոն թակարդը ձեռին կանգնեց դրսում՝ չղջիկ որսալու և,
վերջապես որսալով, մնացած բաների հետ միասին վերցրեց ու տարավ Բրունոյի
մոտ։ Մտնելով իր սենյակը, Բրունոն մագաղաթի վրա ինչ֊որ բաներ խզբզեց և
տանելով ու տալով Կալանդրինոյին, ասաց. «Իմացած եղիր, Կալանդրինո, եթե այս
գիրը նրան դիպցնես՝ իսկույն հետևիցդ կգա և ինչ որ ցանկանաս կանի։ Դրա համար
էլ, եթե այսօր Ֆիլիպպոն որևէ տեղ մեկնի, մոտեցիր Նիկոլոզային և գիրը նրան
դիպցնելուց հետո գնա մտիր հարդի ամբարը, որ մեր կողքին է և ամենալավ տեղն
է, քանզի երբեք այնտեղ մարդ չի մտնում. և կտեսնես, որ նա կգա այնտեղ, իսկ
երբ գա՝ անելիքդ հո գիտես»։ Կալանդրինոն այնպես ուրախացավ, ինչպես դեռ ոչ
ոք աշխարհիս երեսին, և գիրը վերցնելով ասաց. «Հիմա, ընկե՛րս, տես ի՜նչ եմ
անելու»։

Նելլոն, որից Կալանդրինոն զգուշանում էր, մյուսների պես ծիծաղում էր նրա
վրա և ինքն էլ օգնում, որ խեղճի գլխին խաղ խաղան, այդ պատճառով էլ Բրունոյի
կարգադրությամբ գնաց Ֆլորենցիա՝ Կալանդրինոյի կնոջ մոտ և ասաց. «Տեսսա,
երևի մոռացած չես լինի, թե ինչպես այն օրը, երբ Կալանդրինոն քարերը շալակած
վերադարձավ Մունիոնեից, առանց մի պատճառի քեզ ծեծեց, դրա համար ուզում եմ,
որ դու վրեժդ հանես, եթե այդ բանը չանես, այլևս ինձ ազգական ու բարեկամ
չհամարես։ Նա սիրահարվել է այնտեղի կանանցից մեկի վրա, իսկ այդ լիրբը հաճախ
փակվում է նրա հետ, և նրանք հենց վերջերս պայմանավորվել են կենակցել. այդ
պատճառով էլ ես ուզում եմ, որ գաս այնտեղ, մարդուդ տեսնես ու մի լավ
շշպռես»։

Կինը տեսնելով, որ նրա ասածը հանաք բան չէ, տեղից վեր թռավ ու սկսեց
ճղճղալ. «Ա՛խ դու փողոցի ավազակ, ահա թե ի՜նչ խաղ ես խաղում գլխիս։ Ես ու
իմ աստվածը, չի կարող պատահել, որ արածդ քթիցդ չբերեմ»։ Եվ հապշտապ թիկնոցը
վերցնելով, աղախնի և Նելլոյի հետ միասին արագ֊արազ գնաց այնտեղ։ Բրունոն
հեռվից տեսնելով, որ նա գալիս է, Ֆիլիպպոյին ասաց. «Ահավասիկ և մեր
դաշնակիցը»։ Այնժամ Ֆիլիպպոն մտնելով այնտեղ, ուր աշխատում էին Կալանդրինոն
և մյուս վարպետները, ասաց. «Պարոնա՛յք, ես պետք է հենց հիմա Ֆլոենցիա գնամ,
լավ աշխատեցեք»։ Նրանց թողնելով, նա թաքնվեց մի այնպիսի տեղում, ուրկից
կարող էր աննկատ դիտել, թե Կալանդրինոն ի՛նչ է անելու։

Կալանդրինոն էլ, երբ իր հաշվով Ֆիլիպպոն պետք է բավական հեռացած լիներ,
իսկույն իջավ բակը, ուր հանդիպեց միայնակ Նիկոլոզային, սկսեց հետը զրուցել,
իսկ սա իր անելիքը լավ իմանալով՝ մոտեցավ և սովորականից ավելի սիրալիր եղավ
նրա հետ։ Այնժամ Կալանդրինոն հուռութը դիպցրեց Նիկոլոզային և այդ անելուն
պես դիմեց դեպի ամբարը, աղջիկն էլ նրա հետևից։ Երբ ներս մտան, Նիկոլոզան
դուռը կողպեց, Կալանդրինոյին խտտեց ու գցեց հատակին թափված հարդի վրա, թռավ
հեծավ վրան և, որպեսզի նա չկարողանար դեմքն իրեն մոտեցնել, ձեռքերը ամուր
հենեց նրա ուսերին ու ասաց. «Սիրելի՛դ իմ Կալանդրինո, անուշի՜կս, հոդի՜ս,
իմ կյա՜նք ու երջանկություն, որքա՜ն վաղուց ցանկացել եմ քեզ տիրանալ և
սրտիս ուզածին չափ գրկել։ Դու քո սիրալիրությամբ ինձ հալումաշ ես արել,
կիթառիդ հնչյուններով սիրտս հմայել։ Մի՞թե ճշմարիտ է, որ դու ինձ հետ ես»։
Իսկ Կալանդրինոն, որ հազիվ էր կարողանում շարժվել, ասաց. «Անուշի՛կս, թույլ
տուր քեզ պաչեմ»։— «Որքա՜ն շտապում ես,— պատասխանեց Նիկոլոզան։— Նախ
թույլ տուր քեզ մի կուշտ նայեմ, թույլ տուր աչքերս հագենան սիրուն դեմքիդ
նայելով»։

Այդ միջոցին Բրունոն ու Բուֆալմակոն գնացել էին Ֆիլիպպոյի մոտ և այնտեղից
երեքով ամեն ինչ տեսնում ու լսում էին։ Արդեն Կալանդրինոն պատրաստվում էր
Նիկոլոզային համբուրել, երբ Նելլոն մոննա Տեսսայի հետ տեղ հասավ ու ասաց.
«Վկա՜ է աստված, նրանք հիմա միասին են»։ Երբ հասան ամբարի մուտքին, կինը
կատաղած դուռը բռնեց ու կոտրեց և ներս մտնելով տեսավ, որ Նիկոլոզան հեծել է
Կալանդրինոյին։ Կնոջը տեսնելուն պես Նիկոլոզան վեր կացավ ու փախավ
Ֆիլիպպոյի մոտ, իսկ մոննա Տեսսան հարձակվելով Կալանդրինոյի վրա, որը դեռ
չէր կարողացել վեր կենալ, եղունգներով սկսեց դեմքը ճանկռտել և մազերից
բռնած ետ ու առաջ քարշ տալ, ասելով. «Գարշելի՛ արարած, զզվելի շուն, ահա թե
ինչ խաղ ես խաղում իմ գլխին։ Քոփա՛կ հիմար, նզովյալ լինեմ ես, որ քեզ
սիրեցի. ուրեմն, կարծում ես տանը քի՞չ բան ունես անելու, որ ուրիշների վրա
ես սիրահարվում։ Մի սիրեկանի՜ս տեսեք։ Մի՞թե ինքդ քեզ չգիտես, ողորմելի՛
մարդ, մի՞թե չգիտես, թշվառակա՜ն, որ եթե քեզ ճզմեն՝ մի գդալ հյութ էլ չի
ստացվի։ Երդվում եմ աստծանով, հիմա Տեսսան չէր քո հախից գալիս, այլ ուրիշը,
և ով էլ որ նա լինի՝ թող աստծո պատժին արժանանա, եթե սիրահարվել է քեզ նման
փալասի վրա»։

Կնոջը տեսնելով, Կալանդրինոն ոչ կենդանի էր, ոչ մեռած, և սիրտ չէր անում
պաշտպանվել։ Ճանկռտված, բզկտված ու մազերը գզգզված, նա վեր կացավ և,
թիկնոցը գետնից բարձրացնելով, սկսեց կնոջը խոնարհաբար խնդրել, որ չճչա, եթե
չի ցանկանում, որ իրեն կտոր֊կտոր անեն, քանի որ իր հետ տանտիրոջ կինն էր։
«Լավ,— պատասխանեց կինը,— աստված նրա օրը սև անի»։

Բրունոն ու Բուֆալմակոն, որ Ֆիլիպպոյի և Նիկոլոզայի հետ մի կուշտ ծիծաղել
էին այդ տեսարանի վրա, իբր թե կնոջ ճչոցից անհանգստացած՝ գնացին այնտեղ և,
երկար համոզելուց հետո կնոջը հանդարտեցնելով, Կալանդրինոյին խորհուրդ տվին
գնալ Ֆլորենցիա և այլևս չվերադառնալ, որպեսզի չլինի թե Ֆիլիպպոն իմանա և
նրան մի վատ բան անի։ Եվ այդպես, խեղճ ու թշվառ, ճանկռտված ու կսմթված, նա
գնաց Ֆլորենցիա և, չհամարձակվելով վերադառնալ, օր ու գիշեր կնոջ
կշտամբանքներից տանջվելով ու տառապելով, ստիպված եղավ ձեռք քաշել իր
բոցավառ սիրուց, առիթ տալով, որ ընկերները, ինչպես և Ֆիլիպպոն ու Նիկոլոզան
իր վրա ծիծաղեն։

## Նովել վեցերորդ {#sigil_toc_id_86}

Երկու երիտասարդ գիշերում են հյուրանոցում։ Նրանցից մեկը գնում է պառկելու
հյուրանոցատիրոջ աղջկա հետ, որի մայրը սխալմամբ պառկում է մյուս երիտասարդի
կողքին։ Աղջկա հետ պառկած երիտասարդն այնուհետև գնում է պառկում նրա հոր
կողքին և, նրան իր ընկերոջ տեղը դնելով, պատմում ամեն ինչ։ Նրանք սկսում են
կռվել։ Կինը գլխի ընկնելով՝ մտնում է աղջկա անկողինը և ապա մի քանի խոսքով
ամեն բան հարթում։

Կալանդրինոն, որ արդեն մի քանի անդամ ծիծաղեցրել էր ամբողջ ընկերախմբին,
այս անգամ էլ ծիծաղ պատճառեց, և երբ նրա արարքները քննարկելուց հետո
դամաները լռեցին՝ թագուհին շարունակել հրամայեց Պամֆիլոյին, որն և սկսեց
այս կերպ.— Գովարժա՛ն դամաներ, Կալանդրինոյի սիրած Նիկոլոզայի անունը ինձ
հիշեցրեց մի այլ Նիկոլոզա, որի մասին ուզում եմ ձեզ մի նովել պատմել,
որովհետև պատմածիցս պիտի տեսնեք, թե ինչպես մի բարի կնոջ արագ
կողմնորոշումը խափանել է մի մեծ խայտառակություն։

Մեզանից ոչ շատ առաջ Մունիոնեի հովտում մի մարդ էր ապրում, որը փողով
ուտելիք ու խմելիք էր տալիս ուղևորներին։ Թեև նա աղքատ էր և ընդարձակ տուն
էլ չուներ, այնուամենայնիվ ծայրահեղ անհրաժեշտության դեպքում թույլ էր
տալիս իր մոտ գիշերելու, եթե ոչ բոլորին, ապա գոնե ծանոթ մարդկանց։ Նա
ուներ շատ գեղեցիկ կին և երկու զավակ. սիրուն ու հաճոյատեսիլ,
տասնհինգ֊տասնվեց տարեկան և դեռ մարդու չտված մի աղջիկ և մի փոքրիկ տղա,
որը դեռ մեկ տարեկան էլ չկար և որին մայրն էր կերակրում։ Դեռատի աղջիկը
գրավել էր մեր քաղաքի տոհմիկ մարդկանցից մեկի՝ մի սիրունատես ու դուրեկան
երիտասարդի ուշադրությունը։ Այդ երիտասարդը, հաճախ լինելով նրանց մոտ,
սաստիկ սիրահարվել էր նրան, իսկ նա, շատ պարծենալով այդպիսի մի երիտասարդի
սիրով ու ամեն կերպ ջանալով նրա ոտը կապել իր սիրալիր վերաբերմունքով, ինքն
էլ էր սիրահարվել, և նրանց սերը փոխադարձ ցանկությամբ շատ անգամ
հաջողությամբ կպսակվեր, եթե Պինուչիոն,— այդպես էր երիտասարդի անունը,—
ցանկացած չլիներ խուսափել իր և աղջկա անպատվությունից։ Սակայն նրանց կիրքը
սաստկանում էր օրեցօր, և Պինուչիոն ցանկացավ ինչ կերպ էլ որ լինի կենակցել
նրա հետ ու սկսեց նրա հոր մոտ գիշերելու առիթ որոնել, հույս ունենալով, որ
այդ բանը հաջողելու դեպքում, որպես նրանց տան ներքին դասավորությանը ծանոթ
մարդ, առանց ոչ ոքի կողմից նկատվելու կարող է պառկել աղջկա հետ։ Եվ այդ
միտքը գլխում ծագելուն պես նա գործի անցավ։ Եվ ահա մի երեկո, բավական ուշ
մի ժամանակ, նա և իր Անդրիանո անունով հավատարիմ ընկերը, որ տեղյակ էր նրա
սիրույն, վարձու ձիեր վերցրին, նրանց վրա կապեցին երկու ճամպրուկ, որոնք
հավանաբար հարդով էին լցված, դուրս եկան Ֆլորենցիայից և, շրջանց կատարելով,
արդեն գիշերամտին հասան Մունիոնեի հովիտը։ Այստեղ ձիերի գլուխը շուռ տալով
դեպի հակառակ կողմը, որպեսզի այն տպավորությունը գործեին, թե Ռոմանիայից են
վերադառնում, նրանք մոտեցան տանը և սկսեցին դուռը թակել։ Տանտերը, որ
երկուսին էլ լավ էր ճանաչում, իսկույն դուռը բացեց։ Այնժամ Պինուչիոն նրան
ասաց. «Գիտե՞ս ինչ, դու ստիպված պիտի լինես մեզ այս գիշեր ապաստարան տալ.
մենք կարծում էինք, թե կկարողանանք Ֆլորենցիա հասնել և ճանապարհին այնքան
դանդաղել ենք, որ ահա տեսնում ես ի՛նչ ուշ ենք այստեղ հասել»։
Հյուրանոցատերը պատասխանեց. «Դու լավ գիտես, Պինուչիո, որ ես ի վիճակի չեմ
տեղ տալու ձեզ նման պարոնների, բայց քանի որ ուշ ժամի եք տեղ հասել և ուրիշ
տեղ գնալու էլ ժամանակ չունեք, սիրով մի կերպ կտեղավորեմ»։ Իջնելով ձիերից
և դիմելով դեպի հյուրանոցը, երիտասարդները նախ և առաջ տեղավորեցին իրենց
ձիերին, այնուհետև, հետները լավ ընթրիք բերած լինելով՝ բացեցին ու կերան
հյուրանոցատիրոջ հետ։

Հյուրանոցատերը միայն մի շատ փոքրիկ սենյակ ուներ, որտեղ մի կերպ երեք
մահճակալ էր տեղավորել։ Ազատ տեղ շատ քիչ էր մնացել, որովհետև անկողիններից
երկուսը դրված էին պատերից մեկի երկայնքով, երրորդը՝ դրանց դիմաց, մյուս
պատի տակ, այնպես որ դժվարությամբ կարելի էր անցնել։ Նա պատվիրեց այդ երեք
անկողիններից ամենալավը պատրաստել երկու ընկերների համար և նրանց առաջարկեց
քնել։ Ապա քիչ հետո, երբ նրանցից ոչ մեկը դեռ չէր քնել, թեև երկուսն էլ
քնած էին ձևանում, նա պատվիրեց, որ մնացած անկողիններից մեկում քնի աղջիկը,
իսկ մյուսում պառկեցին ինքն ու կինը։ Վերջինս իրենց անկողնի կողքին դրեց
օրորոցը, որի մեջ պառկեցնում էր իր մանկահասակ տղային։ Երբ ամեն ինչ այդպես
կարգավորվել էր, Պինուչիոն, որ տեսել էր այդ ամենը, կարծելով, թե բոլորն
արդեն քնել են, որոշ ժամանակից հետո սուսուփուս վեր կացավ և, մոտենալով այն
անկողնին, ուր քնած էր իր սիրած աղջիկը, պառկեց նրա կողքին, որը նրան
ընդունեց ուրախությամբ, թեև ոչ առանց վախի։ Եվ նա աղջկա հետ պառկած մնաց,
տրվելով այն վայելքներին, որ նրանք ամենից շատ էին փափագել։

Մինչդեռ Պինուչիոն աղջկա հետ էր, այնպես պատահեց, որ կատուն ինչ-որ բան
գցեց և ձայնի վրա տանտիրուհին արթնացավ։ Վախենալով, թե միգուցե դա ուրիշ
բանի ձայն է, նա մթան մեջ վեր կենալով, առանց հագնվելու դիմեց դեպի այն
կողմը, ուրկից լսվել էր ձայնը։ Անդրիանոն, որ ուշադրություն չէր դարձրել
այդ հանգամանքի վրա, պատահաբար վեր կացավ իր բնական պահանջը հոգալու.
գնալով այդ բանն անելու, նա մթան մեջ դիպավ տանտիրուհու դրած օրորոցին, իսկ
քանի որ առանց դա տեղից շարժելու հնարավոր չէր անցնել վերցրեց օրորոցը և
դրեց իր անկողնի մոտ։ Անելով այն ամենը, ինչի համար վեր էր կացել, և
վերադառնալով ու օրորոցի մասին այլևս չմտածելով՝ նա մտավ իր անկողինը։
Տանտիրուհին էլ, ստուգելով ու համոզվելով, որ կարծածը չի ընկել, չցանկացավ
ճրագը վառել ու տեսնել, թե ինչ է պատահել, և կատվին փը՛շտ անելուց հետո
վերադարձավ ու խարխափելով դիմեց դեպի այն անկողինը, ուր ամուսինն էր
պառկած։ Չգտնելով օրորոցը, նա ինքն իրեն ասաց. «Քա՛, ի՞նչ հիմարն եմ, տե՛ս
է, քիչ էր մնացել հյուրերիս անկողինը մտնեի»։ Փոքր֊ինչ դենը գնալով ու
դիպչելով օրորոցին, նա մտավ դրա մոտ գտնվող անկողինը և պառկեց Անդրիանոյի
հետ, կարծելով, թե ամուսնու կողքին է պառկում։ Անդրիանոն, որ դեռ չէր քնել,
այդ զգալով, նրան դիմավորեց լավ ու սիրողաբար և, ոչ մի խոսք չասելով,
գործեց ամենայն թափով, մեծ բավականություն պատճառելով տանտիրուհուն։

Այդպես էր ահա բանը, երբ Պինուչիոն վախենալով, որ միգուցե իր և սիրած աղջկա
քունը տանի, նրանից ստացած լինելով այն բոլոր բավականությունները, որ
ցանկացել էր, վեր կացավ իր անկողինը մտնելու համար և, ճանապարհին
հանդիպելով օրորոցին, կարծեց, թե այն տանտիրոջ անկողինն է, ուստի դա
թողնելով և մոտենալով հենց նրա անկողնին՝ պառկեց կողքին։ Այդ զգալով,
հյուրանոցատերն արթնացավ։ Պինուչիոն էլ կարծելով, թե կողքին Անդրիանոն է
պառկած, ասաց. «Լսիր, Նիկոլոզայից անուշ բան ո՛չ եղել է, ո՛չ կլինի.
աստվա՜ծ վկա, ես այնպիսի բավականություն ստացա, որ ոչ մի տղամարդ չի ստացել
որևէ կնոջից, և հավատացնում եմ, որ այստեղից վեր կենալուցս հետո ավելի քան
վեց անգամ գրոհել եմ»։ Երբ հյուրանոցատերը լսեց այդ տեղեկությունները, որ
խիստ դուրեկան չէին իր համար, նախ և առաջ միտք արեց. «Ի՞նչ ղալաթ է անում
սա այստեղ»։ Այնուհետև, ավելի շատ զայրույթից, քան խոհեմությունից մղված,
ասաց. «Պինուչիո, դու մեծ զազրելիություն ես արել, և ես չգիտեմ, թե ինչո՞ւ
ես ինձ այդպիսի վատություն պատճառել։ Բայց երդվում եմ աստծու անունով, որ
դրա համար ես քեզ ցույց կտամ»։ Պինուչիոն, որ այնքան էլ խոհեմ
երիտասարդներից չէր, իր վրիպումը նկատելով՝ ոչ թե շտապեց որևէ կերպ այն
կոծկել, այլ ասաց. «Ինչպե՞ս պիտի ինձ ցույց տաս, ի՞նչ պիտի անես»։
Հյուրանոցատիրոջ կինը կարծելով, թե ինքը ամուսնու հետ է պառկած,
Անդրիանոյին ասաց. «Լսո՞ւմ ես, մեր հյուրերը ինչ-որ բանի համար իրար հետ
կռվում են»։ Անդրիանոն ծիծաղելով պատասխանեց։ «Գործ չունես, աստված դրանց
լավ օր չտա, երեկ շատ խմեցին»։ Կինը, որին թվացել էր, որ կռվողն ամուսինն
է, այժմ Անդրիանոյի ձայնը լսելով՝ իսկույն հասկացավ, թե որտե՛ղ է պառկած և
ո՛ւմ հետ։ Այդ պատճառով էլ, հնարամիտ կին լինելով, նա առանց մի խոսք ասելու
իսկույն վեր կացավ, վերցրեց տղայի օրորոցը և, թեպետ սենյակում լույս չկար,
տարավ ենթադրաբար դրեց այն անկողնի մոտ, որի մեջ քնած էր աղջիկը, և պառկեց
վերջինիս կողքին։ Այդ անելուց հետո, իբր իր ամուսնու գոռոցից արթնացած,
ձայն տվեց նրան և հարցրեց, թե ինչո՞ւ է վիճում Պինուչիոյի հետ։ Ամուսինը
պատասխանեց. «Մի՞թե չես լսում, թե ինչ է ասում. չե՞ս լսում, թե ինչ է արել
Նիկոլոզային»։ Կինն ասաց. «Շան պես սուտ է ասում։ Նա Նիկոլոզայի հետ չի
քնել, ես ինքս էի պառկած նրա հետ և մինչև հիմա աչքս չի կպել, իսկ դու
հիմարի պես հավատում ես դրա ասածին։ Դուք երեկոյան այնպես եք լակում, որ մի
գլուխ երազներ եք տեսնում, առանց ոչինչ հասկանալու դեսուդեն ընկնում, և ձեզ
թվում է, թե ով գիտե ինչեր եք անում։ Շա՜տ ափսոս, որ այդ ժամանակ ձեր վիզը
չեք ջարդում։ Բայց ի՞նչ է անում այդտեղ Պինուչիոն, ինչո՞ւ իր անկողնում
չէ»։ Մյուս կողմից էլ Անդրիանոն, տեսնելով, թե տանտիրուհին որքան խելոք
կերպով է կոծկում իր և աղջկա խայտառակությունը, ասաց. «Պինուչիո, հարյուր
անգամ քեզ ասել եմ, որ դեսուդեն մի ընկնի, վատ սովորություն ունես՝
քնաթաթախ վեր կենալ, երազումդ տեսած սուտ-մուտ բաները պատմել որպես
եղելություն։ Գիտեմ, գլխիդ մի օր օյին ես բերելու։ Վե՛ր կաց արի այստեղ,
աստված սև գիշեր բերի գլխիդ»։

Լսելով, թե մի կողմից ի՛նչ է ասում կինը, իսկ մյուս կողմից՝ Անդրիանոն,
հյուրանոցատերը միանգամայն համոզվեց, թե Պինուչիոն երազի մեջ է խոսում,
ուստի բռնելով նրա ուսերից՝ սկսեց թավւահարել ու ձայն տալ. «Պինուչիո,
արթնացի՛ր, գնա քո անկողինը»։ Հասկանալով, թև ինչի մասին են խոսում,
Պինուչիոն, իբր թե քնի մեջ, սկսեց այլ բան դուրս տալ, որը շատ ծիծաղեցրեց
հյուրանոցատիրոջը։ Ի վերջո զգալով, որ իրեն թափահարում են, նա ձևացրեց, թե
արթնացել է, և ձայն տվեց Անդրիանոյին ու ասաց. «Մի՞թե արդեն լույսը բացվել
է, որ ինձ կանչում ես»։— «Վերջապես արի այստեղ»,— ասաց Անդրիանոն։
Պինուչիոն, աչքերը կիսաբաց անելով և բոլորովին քնած ձևանալով, ի վերջո վեր
կացավ տանտիրոջ մոտից և մտավ Անդրիանոյի անկողինը։

Երբ օրը լուսացավ և բոլորը վեր կացան, հյուրանոցատերն սկսեց ծիծաղել
Պինուչիոյի ու նրա երազների վրա։ Այդպես խոսելով ու կատակելով,
երիտասարդները թամբեցին իրենց ձիերը, ճամպրուկները բեռնեցին նրանց վրա և
հյուրանոցատիրոջ հետ խմելուց հետո ճանապարհ ընկան դեպի Ֆլորենցիա, տեղի
ունեցածից գոհ մնալով ոչ պակաս, քան գործի բարեհաջող վախճանից։ Հետագայում,
ուրիշ հնարների դիմելով, Պինուչիոն տեսնվում էր Նիկոլոզայի հետ, որը
շարունակում էր մորը հավատացնել, թե Պինուչիոն իսկապես երազում էր տեսել իր
պատմածը, այդ պատճառով էլ տանտիրուհին, որ չէր մոռացել Անդրիանոյի
գրկախառնությունը, համոզված էր, թե գիշերը միայն ինքն էր արթուն եղել։


## Նովել յոթերորդ

_Տալանո դի Մոլեզեն երազում տեսնելով, որ գայլը հոշոտում է իր կնոջ դեմքն ու
կոկորդը, վերջինիս հորդորում է զգույշ մնալ։ Կինը նրան չի լսում և,
իսկապես, նրան այդպիսի բան է պատահում։_

Երբ Պամֆիլոյի նովելն ավարտվեց և բոլորը գովեցին կնոջ հնարամտությունը,
թագուհին Պամպինեային հրամայեց պատմել ըստ հերթի։ Եվ Պամպինեան սկսեց այս
կերպ,— Սիրելի՛ դամաներ, մեր մեջ արդեն խոսք է եղել, թե երազները
կատարվում են, չնայած որ շատերը ծիծաղում են այդ բանի վրա. ուստի, թեև այդ
մասին արդեն խոսվել է, ես չեմ զլանա մի փոքրիկ նովելի մեջ պատմել, թե
վերջերս ի՛նչ պատահեց իմ հարևանուհիներից մեկին, որն իր ամուսնու երազին
չէր հավատացել։

Չգիտեմ ծանո՞թ է ձեզ Տալանո դի Մոլեզեն, այդ շատ պատվական մարդը։ Նա
ամուսնացել էր Մարգարիաա անունով մի աղջկա հետ, որը շատ շատերից գեղեցիկ,
բայց նմանը չունեցող տարօրինակ, անդուր և այնքան իր ասածի կին էր, որ երբեք
ուրիշի ցանկությամբ ոչինչ չէր անի, իրեն էլ ոչ ոք չէր կարող գոհացնել։
Տալանոն շատ դժվար էր դիմանում այդ բանին, բայդ ճարահատյալ համբերում էր։

Եվ ահա մի գիշեր այնպես պատահեց, որ, երբ Տալանոն Մարգարիտայի հետ
գյուղումն էր, իր մի կալվածքում, և քնած էր, երազ տեսավ, թե իբր կինը
անցնում է իրենց տան մոտի գեղեցիկ անտառով. անցնում է նա, իսկ այդ ժամանակ
անտառի մի կողմից դուրս է գալիս մի մեծ, կատաղի գայլ, հանկարծ բռնում նրա
կոկորդից, գետին տապալում և ջանում տանել, իսկ նա օգնության է կանչում, երբ
կինն ազատվում է գայլի երախից, պարզվում է, որ գազանը նրա դեմքն ու կոկորդն
ամբողջովին ծվատել է։

Առավոտյան արթնանալով, Տալանոն կնոջն ասաց. «Ա՛յ կին, թեև քո
հաստակողության պատճառով մի օր էլ հետդ հանգիստ չեմ ապրել, այնուամենայնիվ
շատ կվշտանամ, եթե քեզ վատ բան պատահի։ Դրա համար էլ, եթե խորհուրդս լսես,
այսօր տնից դուրս չես գա»։ Երբ կինը հարցրեց, թե ինչո՞ւ պիտի դուրս չգա, նա
մանրամասն պատմեց իր հրազը։ Կինը գլուխը տարուբերելով ասաց. «Ով մարդու
վատն է ուզում, երազումն էլ նույնն է տեսնում։ Չափազանց շա՞տ ես մտածում իմ
մասին, մինչդեռ երազումդ նույնն ես տեսնում, ինչ կցանկանայիր տեսնել արթուն
ժամանակ։ Դրա համար էլ, ինչպես այսօր, այնպես էլ միշտ զգույշ կլինեմ, որ
չլինի թե իմ այս կամ այն դժբախտությամբ քեզ ուրախություն պատճառեմ»։ Այնժամ
Տալանոն ասաց. «Գիտեի, որ այդպես ես պատասխանելու. քոսոտին քորողի գլուխը
ծակ է։ Կուզես հավատա, կուղես՝ ոչ, քեզ համար եմ ասում և դարձյալ խորհուրդ
տալիս, որ տանը մնաս կամ գոնե անտառ չգնաս»։— «Լա՛վ, այդպես էլ
կանեմ»,— պատասխանեց կինը, դրանից հետո նա սկսեց ինքն իրեն միտք անել.
«Տես ի՜նչ խորամանկ բան է մտածել, որպեսզի վախենամ և այսօր մեր անտառը
չգնամ։ Երևի այնտեղ որևէ լրբի հետ ժամադրվել է և չի ուզում, որ բռնեմ։ Նա
կցանկանար սեղան նստել կույրերի հետ, իսկ ես հիմար չեմ, որ նրան չճանաչեմ
ու հավատամ։ Բայց, երևի դա նրան չի հաջողվի։ Թեկուզ ամբողջ օրն էլ այնտեղ
մնամ, պետք է հետևեմ ու տեսնեմ, թե մտքինն ինչ է»։ Ասաց, և հենց որ
ամուսինը տնից դուրս եկավ, ինքն էլ վեր կացավ ու գնաց հակառակ ուղղությամբ
և որքան կարող էր գողտուկ, առանց մի վայրկյան ուշանալու դիմեց դեպի անտառը,
թաքնվեց ամենաթավուտ տեղում, սկսեց դեսուդեն նայել և ուշի֊ուշով հետևել, թե
հո մարդ չի՞ երևում։ Մինչդեռ նա, գայլից բնավ չզգուշանալով, այդ գործի վրա
էր, հանկարծ խիտ թավուտից դուրս եկավ մի մեծ ու ահռելի գայլ, որին տեսնելով
չկսւրողացավ նույնիսկ «փրկյա տեր» ասել, և գազանը նետվեց նրա վրա, ամուր
բռնելով վերցրեց ու տարավ, ինչպես կտաներ նորածին գառանը։ Գայլը այնպես էր
սեղմել նրա կոկորդը, որ նա չէր կարող ո՛չ ճչալ, ո՛չ էլ ազատվելու համար
որևէ բան անել։ Եվ այդպես էլ գայլը կտաներ ու, հավանաբար, կխեղդեր
Մարգարիտային, եթե չհանդիպեին հովիվները, որոնք հարայ֊հրոցով ստիպեցին, որ
գազանը նրան բաց թողնի։ Հովիվները Մարգարիտային ճանաչելով՝ վերցրին տուն
տարան, ուր բժիշկները երկար չարչարվելուց հետո նրան ապաքինեցին, սակայն
այնպես, որ կոկորդն ու դեմքի մի մասն այնքան այլանդակվեցին, որ նա այլևս
առաջվա գեղեցկուհին չէր, այլ մի գարշելի ճիվաղ։ Այդ պատճառով էլ, ամաչելով
մարդկանց աչքին երևալ, նա շատ ողբաց ու նզովեց իր կամակորությունր, ինչպես
և այն, որ չէր ցանկացել հավատալ ամուսնու երազին, թեև այդ բանն անելը մի
դժվար բան չէր։


## Նովել ութերորդ

_Բիոնդելլոն խաբեությամբ ճաշի է հրավիրում Չակկոյին, որը խորամանկորեն
լուծում է վրեժը՝ նրան մի լավ ծեծել տալով։_

Ուրախ ընկերախմբում բոլորն առհասարակ այն կարծիքին էին, թե Տալանոյի տեսածը
ոչ թե երազ, այլ տեսիլք է եղել, քանի որ անթերի կատարվել է։ Երբ բոլորը
լռեցին, թագուհին Լաուրետտային հրամայեց շարունակել, և նա այսպես սկսեց իր
խոսքը.— Խելամի՛տ դամաներ, ինչպես ինձնից առաջ խոսողների մեծ մասը
պատմելու նյութ ընտրում էր որևէ այնպիսի բանից դրդված, որն արդեն զրույցի
առարկա է եղել, այդպես էլ դպիրի դաժան վրիժառությունը, որ երեկ պատմեց
Պամպինեան, ինձ դրդում է պատմել մի այլ վրիժառության մասին, որը շատ ծանր
նստեց կրողի վրա, թեպետև այնքան էլ դաժան չէր։

Ուստի ձեզ կասեմ, որ Ֆլորենցիայում ապրում էր նմանը չունեցող մի շատակեր,
անունը Չակկո, և քանի որ նրա եկամուտը հերիք չէր անում շատակերության
պատճառով արած ծախսերին, իսկ ինքը լավ շարժուձևերով օժտված և զվարճալի
սրախոսությունների մեծ պաշար ունեցող մարդ էր, իրեն տվել էր չէ թե
կատակախոսի, այլ հեգնաբանի զբաղմունքին և գնում էր հարուստ և լավ ուտող
մարդկանց տները, որոնց մոտ մնում էր և՛ ճաշին, և՛ ընթրիքին, եթե նույնիսկ
կանչված չէր լինում։

Այդ ժամանակ Ֆլորենցիայում կար Բիոնդելլո անունով գաճաճ մի մարդ, որ շատ
պճնամոլ էր, ճանճի պես մաքրասեր, գլխին մի պստլիկ գլխարկ, երկար ու շեկ
մազերով, որոնք այնպես էր սղալում, որ ոչ մի մազ չէր ցցվում, նա էլ նույնն
էր անում, ինչ որ Չակկոն։

Մի անգամ, պահքի օրերին, երբ Բիոնդելլոն գնաց ձկնավաճառանոց և մեսսեր Վիերի
դեի Չերկիի համար երկու վիթխարի օձաձուկ գնեց, Չակկոն նկատեց նրան և
մոտենալով հարցրեց. «Այս ի՞նչ ես անում»։ Բիոնդելլոն պատասխանեց. «Երեկ
երեկո մեսսեր Կորսո Դոնատիին երեք հատ սրանցից շատ ավելի լավ օձաձկներ և
հետն էլ երկու թառափ են ուղարկել, բայց քանի որ դրանք բավական չեն մի քանի
ազնվականների ճաշ տալու համար՝ նա ինձ պատվիրեց երկու հատ էլ առնել։ Դու
այնտեղ կլինե՞ս»։— «Ինքդ էլ լավ գիտես, որ կգամ»,— պատասխանեց Չակկոն
և, երբ ժամանակը եկած համարեց, գնաց մեսսեր Կորսոյի տունը և այնտեղ տեսավ
նրան ու նրա հարևաններից մի քանիսին, որոնք դեռ ճաշի չէին նստել։ երբ
մեսսեր Կորսոն նրան հարցրեց, թե ինչո՞ւ է եկել, նա պատասխանեց. «Մեսսերե,
եկել եմ ձեր հյուրերի և ձեզ հետ ճաշելու»։ Այնժամ մեսսեր Կորսոն ասաց.
«Բարո՜վ եք եկել, իսկ քանի որ արդեն ժամանակն է՝ գնանք»։ Երբ սեղան
նստեցին, նրանց մատուցեցին նախ ոսպապուր և աղած թանձրահավ, ապա Առնոյի
տապակած ձուկ և ուրիշ ոչինչ։ Չակկոն գլխի ընկավ, որ Բիոնդելլոն իրեն խաբել
է և, ինքն իրեն շատ զայրանալով, որոշեց նրա արածը անպատիժ չթողնել։

Մի քանի օր հետո նա հանդիպեց Բիոնդելլոյին, որն արդեն շատերին էր
ծիծաղեցրել այդ կատակի վրա։ Չակկոյին տեսնելով, Բիոնդելլոն բարևեց և
ծիծաղելով հարցրեց, թե մեսսեր Կորսոյի օձաձկները նրան դուր եկա՞ն։ Նրա
հարցին Չակկոն այսպես պատասխանեց. «Մի շաբաթ էլ չի անցնի, և դու այդ մասին
ինձնից լավ կպատմես»։ Եվ առանց գործը ուշացնելու, Բիոնդելլոյից բաժանվելուն
պես, նա մի որոշ գումարով համաձայնության եկավ մի ճարպիկ հնավաճառի հետ և,
նրան մի ապակյա տափաշիշ տալով, տարավ Լոջիա դեի Կավիչոլլիի մոտերքը, ուր
հեռվից ցույց տալով մեսսեր Ֆիլիպպո Արջենտիին, որը բարձրահասակ, ջլուտ ու
ամրակազմ, ամբարտավան, կատաղած ու շատ խենթ մարդ էր, ասաց. «Այս տափաշիշը
ձեռիդ գնա նրա մոտ ու ասա. «Մեսսերե, Բիոնդելլոն ինձ ուղարկել է ձեզ
խնդրելու, որ այս տափաշիշը զարդարեք ձեր ընտիր կարմիր գինիով, որովհետև
ցանկանում է ընկեր տղերքի հետ քեֆ անել»։ Միայն թե զգույշ եղիր, որ քեզ
չբռնի, թե չէ գլխիդ շան օյին կբերի, և դու գործս կփչացնես»։— «Էլ ուրիշ
բան չասե՞մ»,— հարցրեց հնավաճառր։ «Ո՛չ,— պատասխանեց Չակկոն,— դեհ,
հիմա գնա և, հենց որ ասես ու տափաշիշն առած վերադառնաս մոտս՝ վարձդ կտամ»։

Հնավաճառը գնաց և մեսսեր Ֆիլիպպոյին ասաց, ինչ որ Չակկոն պատվիրել էր։
Մեսսեր Ֆիլիպպոն, որին ամեն մի դատարկ բան համբերությունից հանում էր, նրա
ասածը լսելով և կարծելով, թե Բիոնդելլոն որոշել է իրեն ձեռ առնել,
կատաղությունից կրակ կտրեց. «Ի՞նչ կնշանակե զարդարել,— գոռաց նա,— և
ընկեր տղերքս ո՞րն են։ Աստված երկուսիդ օրն էլ սև անի»։ Նա արդեն ցատկել և
ձեռքը պարզել էր հնավաճառին բռնելու, բայց սա զգույշ էր, իսկույն ծուլ եղավ
ու փախավ և ուրիշ ճանապարհով վերադարձավ Չակկոյի մոտ, որն այդ ամենը տեսել
էր, և նրան ասաց, թե մեսսեր Ֆիլիպպոն ի՛նչ էր պատասխանել։

Եղածից գոհ մնալով, Չակկոն վարձատրեց հնավաճառին և չհանգստացավ, մինչ որ
չհանդիպեց Բիոնդելլոյին, որին հարցրեց. «Դու վերջերս Լոջիա դեի
Կավիչոլլիում չե՞ս եղել»։ Բիոնդելլոն պատասխանեց. «Ոչ, իսկ ինչի՞ համար ես
հարցնում»։— «Նրա համար,— ասաց Չակկոն,— որ, ինչպես ինձ հայտնի է,
մեսսեր Ֆիլիպպոն քեզ է որոնում, չգիտեմ ի՛նչ է ուզում ասել»։ Բիոնդելլոն
ասաց. «Շատ լավ, ես այն կողմն եմ գնում, հետը կխոսեմ»։

Երբ Բիոնդելլոն գնաց, Չակկոն սկսեց նրան հետևել, որ տեսներ, թե բանն ինչով
է վերջանալու։

Մեսսեր Ֆիլիպպոն հնավաճառին բռնել չկարողանալով՝ սոսկալի կատաղած էր,
զայրույթից եփ էր գալիս, քանի որ նրա ասածից միայն այն էր հասկացել, որ
Բիոնդելլոն, չգիտես ում դրդմամբ, իրեն ձեռ է առնում։ Մինչ նա այդպես ինքն
իրեն ուտում էր, Բիոնդելլոն երևաց։ Նրան տեսնելուն պես Ֆիլիպպոն ընդառաջ
վազեց և տո՛ւր թե կտաս դեմքին։ «Վա՜յ ինձ, մեսսերե, այս ի՞նչ կնշանակե»,—
հարցրեց Բիոնդելլոն։ Իսկ մեսսերե Ֆիլիպպոն նրա մազերից բռնելով՝ գլխարկը
գլխին բզիկ-բզիկ արեց և, թիկնոցը ցած գցելով, շարունակեց սաստիկ դնգսել,
ասելով. «Հիմա կտեսնես, դավաճան, թե ինչ կնշանակե։ Այդ ի՞նչ «զարդարելու» և
ի՞նչ «ընկեր տղերքի» մասին էիր ապսպրել։ Ես քեզ համար երեխա՞ եմ, որ ձեռ
առնես»։ Եվ այդպես խոսելով, նրա ամբողջ դեմքը ջնջխեց բռունցքներով, որ
բռունցք մի՛ ասի, այլ երկաթի կտոր, գլխին մի մազ չթողեց ու ցեխի մեջ գցելով
բոլոր շորերը պատառոտեց, և այնպես էր տարված այդ գործով, որ Բիոնդելլոյի
խոսքը բերանում մնաց և խեղճը չկարողացավ էլ հարցնել, թե նա ինչո՞ւ է այդպես
վարվում. լսում էր միայն «զարդարել» և «ընկեր տղերք» բառերը, բայց թե դրանք
ի՞նչ կնշանակեին՝ չէր հասկանում։ Ի վերջո, երբ մեսսեր Ֆիլիպպոն նրան մի լավ
քոթակեց, շուրջը շատ մարդիկ հավաքվեցին և Բիոնդելլոյին, որ բզկտվել ու
ջարդուխուրդ էր եղել, անասելի դժվարությամբ ազատեցին նրա ձեռքից և, խեղճին
բացատրելով Ֆիլիպպոյի վարմունքի պատճառը, սկսեցին հայհոյել, թե ինչու էր
մարդ ուղարկել այդպիսի բան ասելու, քանի որ պետք է լավ գիտենար, որ
Ֆիլիպպոյի հետ կատակ անել չի լինի։ Բիոնդելլոն արդարանում էր և լալով
պնդում, թե երբեք մարդ չի ուղարկել մեսսերե Ֆիլիպպոյից գինի բերելու։
Փոքր-ինչ ուշքի գալով, նա, խեղճ ու թշվառ, տուն վերադարձավ, հաստատ
համողված, որ դա Չակկոյի արածն էր։

Երբ շատ օրեր հետո դեմքի կապտուցներն անցան և նա սկսեց տնից դուրս գալ,
եղավ որ Չակկոն հանդիպեց ու ծիծաղելով ասաց. «Հը՛, Բիոնդելլո, մեսսերե
Ֆիլիպպոյի գինին դուրդ եկա՞վ»։ Բիոնդելլոն պատասխանեց. «Կցանկանայի, որ
նույն կերպ քո դուրն եկած լինեին մեսսերե Կորսոյի օձաձկները»։ Այնժամ
Չակկոն ասաց. «Հիմա բանը քեզնից է կախված, ամեն անգամ, երբ ցանկանաս ինձ
հնարավորություն տալ այնպես լավ ճաշելու ինչպես տվիր, ես էլ քեզ
հնարավորություն կտամ այնպես լազաթին խմելու, ինչպես խմեցիր»։ Բիոնդելլոն,
լավ իմանալով, որ ինքը Չակկոյի հետ կարող է մրցել ավելի շուտ նենգությամբ,
քան գործով, խնդրեց, որ նա աստծո սիրույն հաշտվի իր հետ, և այդ օրից ի վեր
զգուշանում էր հետը կատակ անելուց։


## Նովել իններորդ

_Երկու երիտասարդ Սողոմոնից խորհուրդ են հարցնում, մեկը՝ թե ի՛նչ անի, որ
իրեն սիրեն, իսկ մյուսը՝ թե ինչպե՛ս խելքի բերի իր անսանձ կնոջը։ Նա
նրանցից մեկին պատասխանում է՝ «սիրիր», իսկ մյուսին պատվիրում գնալ Սագաց
կամուրջը։_

Այլևս ոչ ոքի չէր մնում պատմել, բացի թագուհուց, եթե իհարկե, ցանկանային
պահպանել Դիոնեոյին տրված արտոնությունը։ Երբ դամաները մի կուշտ ծիծաղեցին
Բիոնոդելլոյի վրա, թագուհին ուրախ֊ուրախ այսպես սկսեց.— Սիրելի՛ դամաներ,
եթե խոհեմաբար կշռադատելու լինենք իրերի կարգը, դյուրավ կհամոզվենք, որ
կանանց մեծ մասը բնության, սովորությունների և օրենքների զորությամբ
առհասարակ ենթարկված է տղամարդկանց և պետք է կառավարվի ու ղեկավարվի նրանց
բարեհայեցողությամբ, ուստի նրանցից ամեն մեկին, ով ցանկանում է
հաշտություն, սփոփանք ու հանգիստ գտնել այն տղամարդու մոտ, որին մտերիմ է,
կպատշաճե լինել հնազանդ, համբերող ու լսող և, ամենից առաջ, պարկեշտ. այդ է
յուրաքանչյուր խոհեմ կնոջ ամենամեծ ու նախապատվելի գանձը։ Եթե մեզ նույնր
չուսուցանեին և՛ օոենքները, որ ամեն բանում նկատի ունեն հանուրի բարիքը, և՛
սովորություններր կամ, եթե կուզեք, բարքերր, որոնց ուժը մեծ է և հարգանքի
արժանի, ապա շատ պարզ կերպով մեզ նույնն է ցուցանում բնությունը, որը մեր
մարմինր ստեղծել է նուրբ ու քնքուշ, հոգին՝ վեհերոտ ու երկնչող, որը մեզ
տվել է միայն մարմնական թույլ ուժեր, հաճելի ձայն և անդամների համաչափ
շարժումներ։ Բոլոր հանգամանքները վկայում են, որ մենք կարիք ունենք ուրիշի
առաջնորդության, իսկ ով կարիք ունի ուրիշի օգնության ու կառավարման՝
պարտավոր է ըստ ամենայնի լինել հնազանդ, ենթարկվելով ու հարգելով իրեն
կառավարողին։ Իսկ ովքե՞ր են մեր կառավարիչներն ու օգնականները, եթե ոչ
տղամարդիկ։ Ուրեմն, մենք պարտավոր ենք ենթարկվել տղամարդկանց և նրանց
մեծապես հարգել. ով զլանում է այդ բանն անել ես նրան արժանի եմ համարում ոչ
միայն խիստ պարսավանքի, այլևս դաժան պատժի։ Ինձ այդ մտքին հանգեցրեց,—
թեև այդ մասին առաջ էլ եմ խորհել,— Պամպինեայի պատմածը Տալանոյի համառ
կնոջ մասին, որին աստված այնպիսի պատիժ տվեց, որ ամուսինը չէր կարողանում
տալ։ Ուստի, ըստ իս, խիստ ու դաժան պատժի են արժանի, ինչպես արդեն ասացի,
բոլոր այն կանայք, որ չեն ցանկանում լինել հնազանդ, սիրալիր ու լսող,
ինչպես պահանջում են բնությունը, սովորություններն ու օրենքները։

Ահա թե ինչու ես ցանկանում եմ ձեզ պատմել Սողոմոնի տված մի խորհրդի մասին,
դա համարելով օգտակար միջոց նման կանանց այդ ախտից բուժելու համար։ Ում
այդպիսի դեղ պետք չէ՝ թող չկարծե, թե դա իր համար եմ պատմում, թեև
տղամարդիկ մի այսպիսի խոսք ունեն. վա՛տ ձիուն էլ, լավի՛ն էլ մտրակ է
հարկավոր, վա՛տ կնոջն էլ, լավի՛ն՝ մահակ։ Եթե այդ խոսքը կատակ համարենք,
դյուրավ կարող է բոլորին ճիշտ թվալ, բայց եթե այն հասկանանք բարոյական
իմաստով, ապա, ըստ իս, դարձյալ պետք է ընդունելի համարենք։ Բոլոր կանայք ի
բնե թույլ են ու ագահ, հետևապես՝ վասն այն չարամիտ կանանց ուղղման, որոնք
իրենց թույլ են տալիս սահմանն անցնել, մահակ է հարկավոր, որ պատժե նրանց,
իսկ վասն այն կանանց առաքինության պահպանումի, որոհք իրենց թույլ չեն տալիս
չափն անցնել, դարձյալ մահակ է անհրաժեշտ, որպեսզի նրանց քաջալերի և վախ
ներշնչի։

Սակայն թողնելով խրատը և անցնելով պատմությանս, կասեմ, որ, երբ աշխարհով
մեկ տարածվել էր Սողոմոնի հրաշալի իմաստության համբավը, ինչպես և հայտնի էր
դարձել նրա շռայլ պատրաստակամությունը իր իմաստությունը ցույց տալու
յուրաքանչյուրին, ով կցանկանար դա փորձով ստուգել, աշխարհիս բոլոր կողմերից
շատերն էին գնում նրա մոտ խորհուրդ հարցնելու իրենց ծանր ու դժվարին
պետքերի համար։

Ի թիվս այլոց, որ գնում էին այդ նպատակով, կար մի տոհմիկ և շատ հարուստ
երիտասարդ, անունը Մելիսո, որ ծնվել ու ապրում էր Լայացո քաղաքում։
Երուսաղեմի ճանապարհին, Անտիոքից դուրս գալիս, նրան վիճակվեց մի որոշ
ժամանակ ճամփորդել Ջոզեֆո անունով մի երիտասարդի հետ, որը գնում էր նույն
ճանապարհով, ինչ որ նա։ Ըստ ճամփորդների սովորության, Մելիսոն զրույցի
բռնվեց նրա հետ և, իմանալով նրա ով և որտեղացի լինելր, հարցրեց, թե նա ո՛ւր
է գնում և ինչի՛ համար։ Ջոզեֆոն պատասխանեց, որ գնում է Սողոմոնից խորհուրդ
հարցնելու, թե ինչպես վարվի իր կնոջ հետ, որի նման կամակոր ու չար կին չկա
աշխարհում և որի համառությունը չի կարողանում կոտրել ո՛չ խնդրանքով, ո՛չ
գուրգուրանքով, ո՛չ էլ որևէ կերպ։ Այնուհետև ինքը՝ Ջոզեֆոն հարցրեց, թե
հապա նա՛ ուր է գնում և ի՛նչ նպատակով։ Մելիսոն պատասխանեց. «Ես հարուստ
եմ, կարողությունս մսխում եմ համաքաղաքացիներիս պատիվ տալու և
հյուրասիրելու համար, բայց արի ու տես, որ չնայած դրան, չեմ գտնում մեկին,
որ ինձ սիրի։ Դրա համար էլ գնում եմ, ուր որ դու ես գնում, խորհուրդ
հարցնելու, թե ի՛նչ անեմ, որ ինձ սիրեն»։

Եվ ահա, երկու ուղեկիցներր ճանապարհր շարունակեցին միասին և, հասնելով
Երուսաղեմ, Սողոմոնի արքունականներից մեկի միջոցով ներկայացվեցին նրա
ատյանին։ Մելիսոն մի քանի խոսքով պատմեց իր ցավը։ Եվ Սողոմոնը նրան
պատասխանեց. «Սիրիր»։ Այդ ասելուն պես Մելիսոյին հապշտապ դուրս բերեցին և
այս անգամ Ջոզեֆոն պատմեց, թե ինչո՛ւ էր եկել։ Եվ Սողոմոնը նրան ասաց ոչ
այլ ինչ, քան այս միայն. «Գնա Սագաց կամուրջը»։ Այդ խոսքից հետո Ջոզեֆոն,
որին նույնպես հապշտապ դուրս էին բերել արքայի ատյանից, հանդիպեց
Մելիսոյին, որ սպասում էր նրան, և ասաց, թե ինչ պատասխան էր ստացել։
Խորհելով այդ խոսքերի վրա և չկարողանալով հասկանալ ոչ նրանց իմաստը, ոչ էլ
այն, թե դրանք ինչ ճար կարող էին անել իրենց ցավին, նրանք, ձեռք առնված
մարդկանց պես, բռնեցին դարձի ճանապարհը։

Մի քանի օր ճանապարհորդելուց հետո նրանք հասան մի գետի, որի վրա գեղեցիկ
կամուրջ էր ձգված, իսկ քանի որ այդ կամուրջով բեռնված ջորիների ու ձիերի մի
մեծ քարավան էր անցնում, ստիպված եղան սպասել, մինչև որ դրանք կանցնեին։
Այն ժամանակ, երբ բոլոր երիվարներն արդեն անցել էին, հանկարծ մի ջորի
համառեց, ինչպես դրանք հաճախ են անում, և ոչ մի կերպ չէր ուզում առաջ գնալ,
որի պատճառով ջորեպանը, մահակն առնելով, սկսեց նրան կամացուկ հարվածել,
որպեսզի ստիպեր անցնել։ Սակայն ջորին նետվում էր մերթ այս, մերթ այն կողմը
կամ թե ետ֊ետ էր գնում և ոչ մի կերպ չէր ուզում անցնել։ Այնժամ ջորեպանը,
սաստիկ բարկացած, սկսեց սոսկալի հարվածներ տեղալ նրա մերթ գլխին, մերթ
կողերին ու գավակին, բայց այդ ամենը ոչ մի արդյունք չտվեց։ Այնժամ Մելիսոն
ու Ջոզեֆոն, որ դիտում էին այդ, դարձան ու ասացին ջորեպանին. «Ի՞նչ ես
անում, հրեշ։ Սպանե՞լ ես ուզում դրան։ Ինչո՞ւ չես ջանում հանգիստ ու կարգին
անց կացնել։ Այդ դեպքում նա ավելի շուտ կանցնի, քան եթե այդպես ծեծես»։
Ջորեպանը նրանց պատասխանեց. «Դուք ձեր ձիերին եք ճանաչում, իսկ ես՝ իմ
ջորուն, թողեք դրա դատաստանը տեսնեմ»։ Ասաց ու նորից սկսեց ծեծել ջորուն, և
այնպես էր նրան հարվածում այս ու այն կողմից, որ նա առաջ շարժվեց, և
ջորեպանը հասավ իր նպատակին։

Երբ երիտասարդները պատրաստվում էին ճանապարհ ընկնել, Ջոզեֆոն դարձավ
կամուրջի եզրին նստած մարդուն և հարցրեց, թե ի՞նչ է այդ կամուրջի անունը։
Մարդն այն պատասխանեց. «Մեսսերե, դա կոչվում է Սագաց կամուրջ»։ Այդ լսելուն
պես Ջոզեֆոն հիշեց Սողոմոնի խոսքը և Մելիսոյին դառնալով ասաց. «Ասում եմ
քեզ, ընկե՛րս, որ միգուցե Սողոմոնը ինձ ճիշտ և լավ խորհուրդ տվեց, քանզի
պարզ տեսնում եմ, որ չեմ կռահել կնոջս ծեծել, բայց ահա ջորեպանը ինձ գլխի
գցեց, թե ինչ պետք է անեմ»։

Մի քանի օր անց, երբ նրանք հասան Անտիոք, Ջոզեֆոն Մելիսոյին մի որոշ
ժամանակով պահեց իր տանը հանգստանալու։ Տանտիկինը հյուրին շատ սառն
ընդունեց, սակայն Ջոզեֆոն նրան հրամայեց ընթրիքի համար պատրաստել ինչ որ
կպատվիրեր Մելիսոն։ Ենթարկվելով Ջոզեֆոյի ցանկությանը, Մելիսոն մի երկու
խոսքով ասաց, թե ինչ կցանկանար։ Կինը, ըստ իր հին սովորության, արեց ոչ թե
այն, ինչ կարգադրել էր Մելիսոն, այլ գրեթե հակառակը։ Այդ տեսնելով, Ջողեֆոն
զայրացած հարցրեց. «Մի՞թե քեզ չասացին, թե ինչ կերպ պատրաստես ընթրիքը»։
Կինը դառնալով նրան՝ ամբարտավանորեն պատասխանեց. «Այդ ի՞նչ բան է, ինչո՞ւ
չես ընթրում, եթե սիրտդ ընթրել է ուզում։ Ի՞նչ անենք, որ ինձ ուրիշ բան էին
պատվիրել, քեֆս ինչ որ ուզեց՝ այն էլ պատրաստեցի. ուզում ես կեր, չես
ուզում մի կեր»։

Մելիսոն զարմացավ տանտիկնոջ պատասխանի վրա և սկսեց նրան խիստկշտամբել։ Այդ
լսելով, Ջողեֆոն ասաց. «Ա՛յ կին, դու դարձյալ նույնն ես, ինչ որ էիր, բայց,
հավատա, ես քեզ կստիպեմ այլ կերպ վարվել»։ Եվ դառնալով Մելիսոյին ասաց.
«Մենք այս րոպեիս կտեսնենք, բարեկա՛մ, թե Սողոմոնը ինչպիսի խորհուրդ է
տվել, բայց խնդրում եմ չգանգատվես, ինչ էլ որ տեսնելու լինես, և անելիքս
կատակ համարես։ Իսկ որպեսզի չցանկանաս ինձ խանգարել հիշիր, թե մեզ ինչ ասաց
ջորեպանը, երբ մենք խղճում էինք նրա ջորուն»։ Մելիսոն պատասխանեց. «Ես քո
տանն եմ և մտադիր չեմ ընդդիմանալ քո ցանկությանը»։

Մատղաշ կաղնու մի հաստ ճյուղ ճարելով, Ջոզեֆոն գնաց այն սենյակը, ուր,
սեղանից բարկացած վեր կենալով ու մրթմրթալով մտել էր կինը, բռնեց նրա
ծամերից և, ոտքի տակը գցելով, սկսեց անխնա ծեծել փայտով։ Կինը սկզբում
սկսեց ճչալ, ապա սպառնալ, բայց տեսնելով, որ այդ ամենը Ջողեֆոյի վրա չի
ազդում, ամբողջովին ջարդված, սկսեց աստծու անունը տալով աղերսել, որ գոնե
չսպանի, և, բացի դրանից, խոստացավ այլևս երբեք չհակառակել նրա
ցանկություններին։ Չնայած դրան, Ջողեֆոն չհանդարտվեց, ընդհակառակը, առավել
կատաղությամբ շարունակեց դնքսել նրան, սաստիկ հարվածներ տեղալով մերթ
կողերին, մերթ քամակին, մերթ ուսերին, և հանդարտվեց միայն այն ժամանակ, երբ
արդեն հոգնել էր։ Մի խոսքով, կնոջ մեջքին տեղ չմնաց, որ ջնջխված չլիներ։
Այդ անելուց հետո Ջոզեֆոն գնաց Մելիսոյի մոտ ու նրան ասաց. «Վաղը կտեսնենք,
թե իսկապես ինչպիսի խորհուրդ էր «գնա Սագաց կամուրջը» խոսքը»։ Փոքր-ինչ
հանգստանալով և ձեռքերը լվանալով, նա ընթրեց Մելիսոյի հետ, և, երբ ժամանակը
եկավ, երկուսով գնացին հանգստանալու։ Իսկ խեղճ կինը, մեծ դժվարությամբ վեր
կենալով հատակից, ընկավ մահճակալի վրա և հանգստացավ, եթե միայն կարող էր
հանգստանալ, իսկ մյուս օրն առավոտյան, շատ շուտ վեր կենալով, պատվիրեց
Ջողեֆոյին հարցնել, թե նա ինչ կցանկանա ուտել։ Ջոզեֆոն, Մելիսոյի հետ
միասին մի լավ ծիծաղելով այդ բանի վրա, պատվիրեց իր ուզածը, և երբ ժամն
հասավ և նրանք տուն վերադարձան՝ տեսան, որ ամեն ինչ պատրաստված է հիանալի,
ըստ տրված հրամանի, ուստի շատ հավանեցին այն խորհուրդը, որ սկզբում վատ էին
հասկացել։

Մի քանի օր հետո Մելիսոն հրաժեշտ տվեց Ջոզեֆոյին և, տուն վերադառնալով, մի
իմաստուն մարդու պատմեց, ինչ որ լսել էր Սողոմոնից։ Եվ այն մարդն ասաց
նրան. «Նա ավելի ճիշտ և ավելի լավ խորհուրդ չէր կարող տալ քեզ։ Դու գիտես,
որ ինքդ ոչ ոքի չես սիրում և մարդկանց պատվում ու ծառայություններ ես
մատուցում ոչ թե նրանց նկատմամբ զգացածդ սիրուց, այլ սնափառությունից
դրդված։ Ուրեմն, սիրիր, ինչպես ասել է Սողոմոնը, և նրանք քեզ կսիրեն»։

Ահա այդպես պատժվեց կամակոր կինը, իսկ երիտասարդը սիրելով՝ սիրո արժանացավ։


## Նովել տասներորդ

_Դոն Ջիաննին քավոր Պիետրոյի խնդրանքով հմայություն է կատարում, որպեսզի նրա
կնոջը զամբիկ դարձնի, և երբ հերթը հասնում է պոչը կպցնելուն, քավոր Պիետրոն
փչացնում է ամբողջ գործը, ասելով, թե պոչ չի ուզում։_

Թագուհու նովելը դամաների մեջ փոքր֊ինչ տրտունջ հարուցեց, իսկ
երիտասարդների շրջանում՝ ծիծաղ։ Երբ նրանք հանգստացան, Դիոնեոն սկսեց այս
կերպ.— Չքնա՛ղ դամաներ, սև ագռավն ավելի է ընդգծում սպիտակ աղավնիների
գեղեցկությունը, քան եթե նրանց մեջ մի սպիտակ կարապ հայտնվեր։ Այդպես էլ
երբեմն իմաստուն մարդկանց մեջ նվազ իմաստունը ոչ միայն փայլ ու
գեղեցկություն է հաղորդում նրանց մտավոր հասունությանը, այլև զվարճություն
ու բավականություն հարուցում։ Այդ պատճառով էլ դուք, լինելով խելոք ու
համեստ, պետք է առավել գնահատեք ցանցառիս, որ իր թերություններով ձեզ
հնարավորություն է տալիս փայլելու ավելի պայծառ, քան եթե, մեծ արժանիքներ
ունենալով, ես նսեմացնեի ձեր արժանիքները։ Ուստի ինձ պետք է տրվի առավել
ազատություն՝ ապացուցելու իմ ինչ լինելը, իսկ դուք պարտավոր եք
պատմությունս լսել ավելի մեծ համբերությամբ, քան եթե ես ավելի խելոք լինեի։
Եվ այսպես, ես ձեզ կպատմեմ ոչ այնքան երկար մի նովել, որից կիմանաք, թե
ինչպես պետք է ջանադրաբար կատարել այն մարդկանց բոլոր հրամանները, որոնք
հմայության զորությամբ որևէ բան են անում, և թե ինչպես այդ ժամանակ թույլ
տրված մի փոքրիկ սխալը փչացնում է այն ամենը, որ արել է հմայողը։

Ոչ շատ առաջ Բարլետայում կար մի քահանա, անունը դոն Ջիաննի, որի ծխական
համայնքն աղքատ էր, և նա, իր գոյությունը պահպանելու, համար, զամբիկով
ապրանք էր տանում ապուլինյան մի տոնավաճառից մյուսը և առուծախով զբաղվում։
Այդ կերպ տեղից տեղ շրջելով, նա մտերմացել էր Պիետրո դը Տրեսանտի անունով
մի մարդու հետ, որն իր ավանակով նույն գործով էր զբաղվում, և որին, ի նշան
սիրո և բարեկամության դոն Ջիաննին, ըստ ապուլինցիների սովորության, քավոր
էր անվանում։ Ամեն անգամ, երբ այդ մարդը գնում էր Բարլետա, դոն Ջիաննին
նրան տանում էր իր եկեղեցին, տեղ տալիս իր տանը և պատվում կարեցածին չափ։
Քավոր Պիետրոն էլ, որ շատ աղքատ մարդ էր և Տրեսանտիում մի խղճուկ տնակ
ուներ, որը հազիվ էր տեղ անում իրեն, իր գեղեցիկ կնոջն ու ավանակին, ամեն
անգամ, երբ դոն Ջիաննին գալիս էր Տրեսանտի, նրան տեղավորում էր իր տանը և
պատվում ի հատուցումն այն հյուրասիրության, որ քահանան նրան ցույց էր տալիս
Բարլետայում։ Բայց ինչ վերաբերվում է գիշերելու տեղին, ապա Պիետրոն
ընդամենը մի փոքրիկ անկողին ուներ, որի մեջ քնում էր իր գեղեցիկ կնոջ հետ,
այդ պատճառով էլ չէր կարողանում նրան տեղավորել ուզածին պես, բայց քանի որ
մսուրում իրենց ավանակի կողքին տեղավորված էր լինում և դոն Ջիաննիի
զամբիկը, վերջինս ստիպվում էր քնել իր գրաստի մոտ, դարմանի մի փոքրիկ շեղջի
վրա։

Պիետրոյի կինը, գիտենալով, թե նա Բարլետայում ինչպես է պատվում իր
ամուսնուն, մի քանի անգամ, երբ քահանան եկել էր իրենց տունը, ցանկացել էր
գնալ ու գիշերել իր մի հարևանուհու՝ Ջուդիջե Լեոյի դուստր Ջիտա Կարապրեզայի
մոտ, որպեսզի քահանան հնարավորություն ունենար Պիետրոյի հետ քնելու
անկողնում։ Այդ մասին նա մի քանի անգամ ասել էր քահանային, բայց նա ոչ մի
կերպ չէր համաձայնել, իսկ մի օր էլ քահանան ի միջի այլոց ասաց. «Քավորակին
Ջեմետտա, դու իմ մասին մի մտածիր, ես ինձ լավ եմ զգում, քանզի երբ ուզում՝
այդ զամբիկին սիրուն աղջիկ եմ դարձնում և հետը քնում, իսկ հետո, ուզածս
ժամանակ, նրան նորից զամբիկ եմ դարձնում, դրա համար էլ սիրտս չի ուզում
նրանից բաժանվել»։ Ջահել կինը հավատալով նրա ասածին՝ զարմացավ, լսածը
պատմեց ամուսնուն և ասաց. «Եթե նա քեզ հետ այնպես լավ է, ինչպես դու ասում
ես, ապա ինչո՞ւ չես խնդրում, որ այդ հմայությունը քեզ էլ սովորեցնի,
որպեսզի դու էլ կարողանաս ինձ զամբիկ դարձնել։ Այդ դեպքում դու գործ կանես
ավանակով ու զամբիկով, մենք կրկնակի վաստակ կունենանք, իսկ երբ տուն
վերադառնանք՝ ինձ նորից կին կդարձնես»։

Քավոր Պիետրոն, որ ավելի շուտ ցանցառ էր, քան խելոք, անսաց նրա խորհրդին և
սկսեց դոն Ջիաննիին խնդրել, որ իրեն էլ սովորեցնի այդ հմայությունը։ Դոն
Ջիաննին ամեն կերպ ջանաց նրան համոզել, որ ձեռք քաշի այդ հիմարությունից,
բայց տեսնելով, որ համոզել չի լինում, ասաց. «Լա՛վ, քանի որ ուզում եք,
մենք վաղը սովորականի պես վեր կկենանք դեռ լույսը չբացված, և ես ձեզ ցույց
կտամ, թե դա ինչպես է արվում։ Իհարկե, այդ գործում, ինչպես ինքդ կտեսնես,
ամենադժվարը զամբիկի պոչը կպցնելն է»։

Քավոր Պիետրոն և քավորակին Ջեմետտան այնպիսի ցանկությամբ էին սպասում այդ
բանն անելուն, որ համարյա ամբողջ գիշերը չքնեցին։ Երբ լուսանալու վրա էր,
նրանք վեր կացան ու կանչեցին դոն Ջիաննիին, որը շապկանց վեր կենալով մտավ
քավոր Պիետրոյի սենյակն ու ասաց. «Ես ոչ ոքի համար այդ բանը չէի անի, բայց
քանի որ դո՛ւք եք ուզում, ճա՜րս ինչ, պետք է անեմ։ Բայց եթե ուզում եք
գործը գլուխ գա, ինչ որ ասեմ՝ պետք է անեք»։ Մարդ ու կին պատասխանեցին, թե
համաձայն են անելու այն ամենը, ինչ որ նա կասի։ Այնժամ դոն Ջիաննին վերցրեց
մոմը և տալով, որ Պիետրոն բռնի, ասաց. «Լավ նայիր, թե ի՛նչ եմ անելու, և
լավ հիշիր ի՛նչ որ կասեմ, միայն թե, տե՜ս հա, եթե չես ուզում ամբողջ գործը
փչացնել, ոչ մի խոսք չասես, ինչ էլ որ տեսնելու և լսելու լինես, և աղոթիր
աստծուն, որ պոչը լավ կպչի»։

Քավոր Պիետրոն մոմը վերցնելով՝ ասաց, թե ամեն ինչ ճշտորեն կանի։ Այնժամ դոն
Ջիաննին քավորակին Ջեմետտային պատվիրեց հանվել ու կանգնել չորեքթաթ, ինչպես
կանգնում են զամբիկները, նրան ևս սովորեցնելով, որ ոչ մի խոսք չասի, ինչ էլ
որ պատահելու լինի։ Այնուհետև, շոշափելով նրա դեմքն ու գլուխը, սկսեց
հմայախոսել. «Թող սույնը ձիու գեղեցիկ գլուխ դառնա»։ Ապա ձեռքը մազերին
քսելով ասաց. «Թող սույնը ձիու գեղեցիկ բաշ դառնա», և ձեռքը տանելով
կռներին բարբառեց. «Թող սրանք նժույգի գեղեցիկ ոտքեր ու սմբակներ դառնան»։
Այնուհետև, երբ շոշափեց ծծերը և տեսավ, որ պինդ են ու լեցուն, և երբ
արթնացավ ու կանգնեց անկոչ մի ոմն, քահանան ասաց. «Թող սույնը ձիու գեղեցիկ
կուրծք դառնա»։ Նույնը կրկնեց և մեջքի, փորի, հետույքի, ազդրերի և ոտքերի
համար։ Վերջապես, երբ այլևս ոչինչ չէր մնացել անելու, բացի պոչը շինելուց,
վեր քաշելով շապիկը և ձեռքն առնելով տնկելու բիրը, որով նա մարդիկ էր
տնկում, հապշտապ մտցրեց դրա համար ստեղծված ճեղքը և ասաց. «Իսկ սույնը թող
ձիու գեղեցիկ պոչ լինի»։

Քավոր Պիետրոն, որ մինչ այդ ուշադիր նայում էր նրա արածներին, տեսնելով այս
մեկը, որ լավ բան չթվաց իրեն, ասաց. «Վայ, դոն Ջիաննի, չեմ ուզում այդտեղ
պոչ լինի, պոչ հարկավոր չէ»։— «Վա՛խ, այս ի՜նչ արիր, քավոր Պիետրո,—
ասաց դոն Ջիաննոն։— Քեզ չպատվիրեցի՞, որ ինչ էլ տեսնելու լինես՝ ո՛չ մի
խոսք չասես։ Զամբիկն համարյա պատրաստ էր, բայց դու քո խոսելով ամեն ինչ
փչացրիր, իսկ հիմա հնարավոր չէ նորից անել»։— «Թող այդպես լինի, այդտեղ
պոչ հարկավոր չէ,— ասաց քավոր Պիետրոն։— Ինչու՞ չասացիր, որ ինքս
կպցնեի։ Բացի դրանից, չափազանց ցածր ես կպցրել»։ Դոն Ջիաննին պատասխանեց.
«Չասացի, քանզի դու, առաջին անգամը լինելով, չէիր կարողանա ինձ պես անել»։

Երբ ջահել կինն այդ լսեց, վեր կացավ ու միանգամայն անկեղծորեն ասաց
ամուսնուն. «Հիմարի՜ գլուխ, ինչո՞ւ փչացրիր քո և իմ գործը, որտե՞ղ ես անպոչ
զամբիկ տեսել։ Մեղա՜ քեղ տեր։ Դու առանց այն էլ աղքատ ես, բայց տե՛ղն է, որ
ավելի աղքատանաս»։ Եվ քանի որ քավոր Պիետրոյի խոսելու պատճառով այլևս
հնարավոր չէր ջահել կնոջը զամբիկ դարձնել, վերջինս, իր վիշտը ողբալով,
նորից հագնվեց, իսկ քավոր Պիետրոն առաջվա պես իր ավանակով ճանապարհ ընկավ
նախկին գործով զբաղվելու և դոն Ջիաննիի հետ գնաց Բիտոնտոյի տոնավաճառը,
բայց այլևս երբեք նրան չխնդրեց այդպիսի ծառայություն մատուցել։

* * *

Թե դամաներն ինչպես էին քրքջում այդ նովելի վրա, որը հասկացել էին ավելի,
քանց անկանում էր Դիոնեոն, թող պատկերացնի այն դաման, որը դեռ ծիծաղում է։
Երբ պատումներն ավարտվեցին՝ արևածագի տապը մեղմեց, իսկ թագուհին տեսնելով,
որ արդեն հասել է վախճանն իր կառավարման, ոտքի կանգնեց և, իր գլխից
վերցնելով պսակը և դնելով Պամֆիլոյի գլխին, որը մինակս չէր արժանացել այդ
պատվին, ժպտալով ասաց. «Տե՛ր իմ, քեզ վրա, որ վերջինն ես, մեծ
պարտականություն է դրված՝ ուղղել թերություններն իմ և մյուսների, որ
վարեցին այժմ քեզ տրվող պաշտոնը։ Թո՜ղ աստված քեզ արժանացնի իր
ողորմությանը, ինչպես ինձ արժանացրեց քեզ թագավոր կարգելու բախտին»։
Պամֆիլոն ուրախությամբ ընդունելով մեծարանքները՝ պատասխանեց. «Ձեր և իմ
մյուս հպատակների առաքինությունը անշուշտ ինձ թույլ կտաք որ ես էլ
մյուսների պես գովեստի արժանանամ»։ Ապա, նախորդների օրինակով արքունապետի
հետ կարգադրելով այն ամենը, որ անհրաժեշտ էր, նա դարձավ սպասող դամաներին և
ասաց. «Սիրելի՛ դամաներ, մեր այսօրվա թագուհի Եմիլիայի խոհեմությունը մեզ
հնարավորություն տվեց, որ դուք, ձեր ուժերին փոքր֊ինչ հանգիստ տալու համար,
զրուցեիք ինչի՛ մասին որ կկամենայիք։ Այդ պատճառով էլ, ես կարծում եմ, լավ
կլինի, որ դուք արդեն հանգստացած լինելով, դառնաք ընդունված կարգին. ուստի
ցանկանում եմ, որ ձեզնից յուրաքանչյուրը պատրաստվի վաղը պատմել այն
մարդկանց մասին, որ առատաձեռն են եղել, կամ որևէ մեծահոգություն ցուցաբերել
սիրո կամ այլ գործերում։ Զրուցելով այդ գործերի մասին և այդպիսի գործեր
կատարելով, դուք արդեն բարետրամադիր հոգով անշուշտ կհամակվեք վեհանձնական
արարքներ գործելու ցանկությամբ, և մեր կյանքը, որ մահականացու մարմնի մեջ
կարող է միայն կարճատև լինել, կհարատևի մեր բարի համբավի մեջ, և ամեն ոք,
ով գազանների պես չի ծառայում միայն իր որովայնին, ոչ միայն պետք է
ցանկանա, այլև բոլոր ուժերով ձգտի նման համբավի և արդարացնի այն»։

Տրված խնդիրը դուր եկավ ուրախ ընկերախմբին, որը նոր թագավորի
թույլտվությամբ ոտքի կանգնելով՝ անձնատուր եղավ սահմանված
բավականություններին, ըստ որում յուրաքանչյուրը արվեց այն զբաղմունքին, որի
նկատմամբ ավելի մեծ հակում ուներ։ Այդպես անցրին ժամանակը մինչև ժամն
ընթրիքի։ Երբ ուրախ տրամադրությամբ հավաքվեցին ընթրելու և նրանց
հյուրասիրեցին՝ սպասավորելով ջանադրաբար և ըստ կարգ ու պատշաճի, ապա
ընթրիքից հետո բոլորը ոտքի ելան ամենօրյա պարի համար, երգեցին հազար ու մի
կանցոն, որից հետո թագավորը Նեիֆիլային հրամայեց երգել իր կանցոնը։ Եվ նա,
հնչեղ ու զվարթ ձայնով, առանց հապաղելու, սքանչելի երգեց սույնը.

Ջահել եմ ես, և երբ գարուն է աշխարում՝  
Նորից երգում եմ հրճվանքով։ Այդ խինդը ինձ  
Սերն ու քաղցրիկ երազանքներն են պատճառում։  

Ահա կանաչ մարգագետնի միջով անցնում,  
Հիանում եմ ալ ու դեղին ծաղիկներով,  
Փշոտ վարդով և ըսպիտակ շուշաններով  
Ու այդ բոլորն իսկույն մտքով նմանեցնում  
Նրա դեմքին, ով իր սիրով  
Գերել է ինձ հավերժաբար,  
Որի հաճույքն ուրախություն է ինձ համար։  

Երբ ծաղկանց մեջ հանկարծ գտնում եմ այնպիսին,  
Որը նրան նմանվում ու քաղցր է բուրում,  
Իսկույն թփից պոկում եմ այն ու համբուրում,  
Հետը խոսում իմ խոհերի, սիրույս մասին,  
Եվ այլ ծաղկանց փնջում դնում,  
Ծաղկաշղթա հյուսում շքեղ,  
Որ կապում եմ իմ մազերով խարտիշագեղ։  

Հաճույքն այն մեծ, որ ծաղիկներն են ընծայում,  
Զգում եմ լոկ իմ սիրածին նման ծաղկից,  
Կարծես տեսնում եմ իսկապես նրան, որ ինձ  
Գերում է իր գրավչությամբ ու հմայում։  
Թե ի՛նչ անուշ ու քաղցրալից  
Բույրով է նա հոգիս պատել—
Կարող է լոկ իմ հառաչանքն արտահայտել։  

Բայց իմ սիրող կրծքից ելած ոչ մի հառաչ  
Ծանր ու մռայլ չէ այլ կանանց հառաչի պես.  
Օ՜, ո՜չ, նրանք քաղցր են անչափ ու հրակեզ  
Եվ թռչում են սիրեցյալին իմ ընդառաջ,  
Որն այդ զգում է հոգեպես,  
Գալիս է, հետն հաճույք բերում,  
Երբ գոչում եմ. «Դե շո՛ւտ արի, չեմ համբերում»։  

Թե՛ թագավորը և թե՛ բոլոր դամաները շատ գովեցին նեիֆիլայի կանցոնետը, որն
ավարտվելուց հետո, երբ պարզվեց, որ գիշերվա մեծ մասն արդեն անցել է,
թագավորը բոլորին հրամայեց գնալ ու հանգստանալ մինչև առավոտ։
