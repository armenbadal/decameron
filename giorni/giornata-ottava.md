## Մուտք

Ավարտված է Դեկամերոնի յոթերորդ օրը և սկսվում է ութորորդը, որի ընթացքում
Լաուրետտայի նախագահությամբ պատմում են այն խաղերի մասին, որ ամեն օր
խաղում են՝ կինը տղամարդու, տղամարդը կնոջ կամ տղամարդը տղամարդու գլխին։

Ծագած լուսատուի շողերը կիրակնավուր առավոտյան արդեն երևացին ամենաբարձր
լեռների կատարներին, խավարը փարատվեց և շուրջն ամեն ինչ տեսանելի դարձավ,
երբ թագուհին և նրա ընկերախումբը վեր կենալով ու նախ և առաջ զբոսնելով
շաղոտ խոտի վրա, ժամը երկուս և կեսին այցելեցին մոտակա փոքրիկ եկեղեցին,
ուր լսեցին ժամերգությունը։ Տուն վերադառնալով և զվարթ տրամադրությամբ ու
ախորժանոք ճաշելով, նրանք մի քիչ երգեցին ու կաքավեցին, որից հետո,
թագուհու թույլտվությամբ, ով ցանկանար՝ կարող էր գնալ հանգստանալու։ Բայց
երբ արեգակն արդեն կատարել էր իր միջօրյա շրջանը, նրանք բոլորը, իրենց
ամենօրյա պատմություններն անելու համար, թագուհու բարեհաճությամբ նստեցին
գեղեցիկ շատրվանի մոտ և, հնազանդվելով թագուհու հրամանին, Նեիֆիլան սկսեց
այս կերպ։


## Նովել առաջին

_Գուլֆարդոն Գասպարուոլոյից պարտքով փող է վերցնում և, նրա կնոջ հետ
պայմանավորվելով, որ նա ճիշտ այդպիսի մի գումարով պառկի իր հետ, վերցրած
փողը տալիս է նրան և նրա ներկայությամբ Գասպարուոլոյին ասում, թե փողը
վերադարձրել է կնոջը, իսկ սա հաստատում է, որ դա ճիշտ է։_

Եթե աստված այնպես է արել, որ իմ նովելով ե՛ս բացեմ այս օրը, ապա համաձայն
եմ բացել։ Իսկ քանի որ, սիրելի՛ դամաներ, շատ է խոսվել այն խաղերի մասին,
որ կանայք խաղացել են տղամարդկանց գլխին, ես ցանկանում եմ պատմել, թե
տղամարդը ինչ օյին է խաղացել մի կնոջ գլխին, և ցանկանում է պատմել ոչ թե
նրա համար, որ տղամարդու արածը պախարակեմ, կամ ասեմ, թե կինը մեղք չուներ,
այլ, ընդհակառակը, որպեսզի տղամարդուն գովեմ ու կնոջը պախարակեմ և ցույց
տամ, որ տղամարդիկ էլ կարողանում են խաբել իրենց վստահողներին, ինչպես
իրենք էլ խաբվում են նրանցից, ում հավատում են։ Թեև, ստույգն ասած, այն,
ինչի մասին պիտի պատմեմ, պետք համարել ոչ թե կատակ, այլ արժանի հատուցում,
քանզի կինը պարտավոր է ավելի պարկեշտ լինել, աչքի լույսի պես պահպանել իր
անարատությունը և ոչ մի գնով թույլ չտալ այն պղծել, բայց քանի որ մեր
թուլության պատճառով հնարավոր չէ բոլոր դեպքերում այն պահպանել ինչ պես
հարկն է, ապա ես ասում ու պնդում եմ, որ կանանցից ով որ փողի համար է
այդպիսի բան անում՝ արժանի է խարույկի վրա այրվելու, մինչդեռ ով անում է
սիրո դրդմամբ, որի զորությունր մեզ հայտնի է, ոչ այնքան էլ խիստ դատավորի
աչքին արժանի է ներման, ինչպես մի քանի օր առաջ Ֆիլոստրատոն ապացուցեց
Պրատոյում ապրած մադոննա Ֆիլիպպայի օրինակով։

Եվ այսպես, ժամանակով Միլանում ապրում էր մի գերմանացի վարձկան, անունը
Գուլֆարդո, որը, խիզախ լինելու հետ միասին, շատ հավատարիմ էր այն մարդկանց,
ում մոտ ծառայության էր մտնում, մի հատկություն, որ գերմանացիները հազվադեպ
են ունենում, իսկ քանի որ նա ազնվաբար վերադարձնում էր այն փողերը, որ
պարտքով վերցնում էր, ապա շատ վաճառականներ կգտնվեին, որ փոքր վաշխով նրան
պարտք կտային ինչքան որ ցանկանար։ Ապրելով Միլանում, նա սիրահարվեց մի շատ
գեղեցիկ կնոջ, անունը Ամբրուոջիա, որը իր մի լավ ծանոթի ու բարեկամի՝
վաճառական Գասպարուոլո Կագաստրաչչոյի կինն էր։ Նրան սիրելով մեծ
զգուշավորությամբ, այնպես, որ ո՛չ ամուսինը, ո՛չ էլ ուրիշները չէին
նկատում, Գուլֆարդոն մի անգամ նրա մոտ մարդ ուղարկեց՝ խնդրելու, որ բարեհաճ
լինի իր սիրո նկատմամբ, և ասելու, որ ինքն իր կողմից պատրաստ է անելու ինչ
որ նա կհրամայի։ Երկար բանակցություններից հետո դաման հանգեց այն
եզրակացության, որ պատրաստ է կատարելու Գուլֆարդոյի ցանկությունը, միայն թե
երկու պայմանով. նախ, որ նա այդ մասին երբեք ոչ ոքի չպետք է ասի, և, ապա,
քանի որ մի պետքի համար իրեն երկու հարյուր ոսկյա ֆլորին է հարկավոր,
ցանկանում է, որ նա, հարուստ մարդ լինելով, այդքան փող տա իրեն, որից հետո
միշտ պատրաստ կլինի նրա ցանկությունը կատարելու։

Իմանալով դամայի այդօրինակ ագահությունը և զայրանալով իր պատվարժան համարած
կնոջ ստորության վրա, Գուլֆարդոն իր ջերմ սերը գրեթե ատելությամբ փոխարինեց
և, որոշելով նրա գլխին մի օյին խաղալ, իմաց արեց, թե սիրով կանի և՛ դա, և՛
այն ամենը, որ նա կցանկանա և ինքն ի վիճակի կլինի անելու, ուստի դաման թող
հայտնի, թե երբ կցանկանա, որ ինքը գնա նրա մոտ, այն ժամանակ կբերի նրա
ուզածը և այդ մասին երբեք ոչ ոք չի իմանա, բացի իր մի ընկերից, որին շատ է
վստահում և որը մասնակից է իր բոլոր գործերին։ Դաման, կամ ավելի շուտ՝
անպիտան կինը, այդ լսելով շատ գոհ մնաց և մարդ ուղարկեց ասելու, թե իր
ամուսին Գասպարուոլոն մի քանի օր հետո գնալու է Ջենովա և թե այն ժամանակ
նրան իմաց կանի և մարդ կուղարկի կանչելու։

Հարմար ժամանակ ընտրելով, Գուլֆարդոն գնաց Գասպարուոլոյի մոտ և ասաց. «Ես
մի գործ ունեմ, որի համար երկու հարյուր ոսկյա ֆլորին է հարկավոր. ուզում
եմ, որ դու այդ գումարը տաս այն վաշխով, որով սովորաբար ինձ պարտք ես
տալիս»։ Գասպարուոլոն ասաց, թե սիրով կտա, և իսկույն համրեց ու տվեց։

Մի քանի օր հետո, ինչպես դաման ասել էր, Գասպարուոլոն գնպց Ջենովա, ուստի
դաման Գուլֆարդոյին իմաց արեց, որ գա և երկու հարյուր ոսկյա ֆլորինը բերի։
Գուլֆարդոն ընկերոջն առած գնաց դամայի տունը, հանդիպեց նրան, որ իրեն էր
սպասում, և առաջին արածն այն 

Եղավ, որ ընկերոջ ներկայությամբ հիշյալ երկու հարյուր ոսկյա ֆլորինը տվեց
նրա ձեռքը՝ ասելով. «Մադոննա, ահավասիկ փողը, հանձնեցեք ձեր ամուսնուն, երբ
նա կվերադառնա»։ Դաման փողը վերցրեց, բայց չհասկացավ, թե ինչու Գուլֆարդոն
այդպիսի բան ասաց. կարծեց, թե նա այդ բանը նրա համար ասաց, որ ընկերը գլխի
չընկներ, որ փողը տալիս է որպես վարձատրություն։ Այդ պատճառով ասաց. «Սիրով
կհանձնեմ, բայց ուզում եմ տեսնել, թե ինչքան է»,— և ֆլորինները
դատարկելով սեղանի վրա, հաշվելով ու տեսնելով, որ երկու հարյուր հատ են,
շատ գոհ սրտով տարավ պահեց և, վերադառնալով Գուլֆարդոյի մոտ, նրան
առաջնորդեց իր սենյակը, և ոչ միայն այդ գիշեր, այլև շատ գիշերներ, քանի դեռ
ամուսինը Ջենովայից չէր վերադարձել, նրան գոհություն պատճառեց իր անձով։

Երբ Գասպարուոլոն Ջենովայից վերադարձավ, Գուլֆարդոն, ընտրելով այն պահը,
երբ նա կնոջ հետ էր, գնաց նրա մոտ և դամայի ներկայությամբ ասաց.
«Գասպարուոլո, այն փողը, այսինքն՝ երկու հարյուր ոսկյա ֆլորինը, որ վերջերս
ինձ պարտք տվիր, պետք չեկան, քանզի չկարողացա անել այն գործը, որի համար
վերցրել էի, այդ պատճառով էլ իսկույն բերեցի ու տվեցի կնոջդ, այնպես որ
հաշիվս վերացրու»։ Գասպարուոլոն կնոջը դիմելով՝ հարցրեց, թե արդյոք փողր
ստացե՞լ է։ «Այո,— պատասխանեց դաման,— ստացել եմ, բայց միտս չէր, որ
ասեի»։ Այնժամ Գասպարուոլոն ասաց. «Գուլֆարդո, ես բավարարված եմ, կարող ես
գնալ, իսկ ես քո հաշիվը կկարգավորեմ»։ Գուլֆարդոն գնաց, իսկ խաբված դաման
իր ստորության համար ստացած խայտառակ վարձը հանձնեց ամուսնուն։ Ահա այդպես
խորամանկ սիրեկանը, ոչ մի ծախսի տակ չընկնելով, օգտվեց իր շահամոլ
սիրուհուց։


## Նովել երկրորդ

_Վարլունգո գյուղի ծխատեր քահանան պառկում է մադոննա Բելկոլորեի հետ, իր
թիկնոցը գրավ է դնում նրա մոտ և, փոխ վերցնելով նրա հավանգը, ետ է,
ուղարկում և խնդրում վերադարձնել գրավ դրած թիկնոցը։ Մադոննան անպատիվ
խոսքերով վերադարձնում է թիկնոցը։_

Տղամարդիկ ու դամաներն հավասարապես հավանություն տվին ագահ միլանուհու
գլխին Գուլֆարդոյի խաղացած խաղին, երբ թագուհին ժպտալով դարձավ Պամֆիլոյին
և հրամայեց շարունակել, ուստի Պամֆիլոն սկսեց այս կերպ.— Չնաշխարհի՛կ
դամաներ, ես պետք է ձեզ մի նովել պատմեմ, որն ուղղված է նրանց դեմ, ովքեր
շարունակ անարգում են մեզ, բայց չեն կարող մեզնից նույնքան անարգված լինել,
այսինքն քահանաների դեմ, որոնք խաչակրաց արշավանք են սկրսել մեր՝ կանանց
նկատմամբ և կարծում են, որ նրանցից մեկին իրենց ենթարկելով՝ ազատվել են
պատժից ու մեղքերի թողության արժանացել ճիշտ այնպես, ինչպես եթե սուլթանին
Ալեքսանդրիայից կապկպած բերած լինեին Ավինիոն։ Իսկ խեղճ աշխարհականներր չեն
կարողանում նրանց նկատմամբ նույնն անել, թեպետ և իրենց զայրույթին հագուրդ
են տալիս նրանց մայրերի, քույրերի, բարեկամուհիների և աղջիկների վրա
հարձակվելով ոչ պակաս կատաղությամբ, քան նրանք՝ սրանց կանանց վրա։ Այդ
պատճառով էլ ուզում եմ ձեզ պատմել գյուղում պատահած մի սիրադեպի մասին, մի
պատմություն, որն իր վախճանով ավելի ծիծաղաշարժ է, քան բառերով հարուստ, և
որից դուք կարող եք և այն դասն առնել, որ ամեն դեպքում չի կարելի հավատալ
քահանաներին։

Եվ այսպես, կասեմ, որ այստեղից ոչ հեռու գտնվող Վարլունգո գյուղում, ինչպես
ձեզնից յուրաքանչյուրը գիտե կամ լսած կլինի, կար մի գռփի և շատ կնահաճո
քահանա, որը, չնայած այնքան էլ գրագետ չէր, կիրակի օրերը լաստենու տակ
նստած՝ գեղեցիկ ու սուրբ խոսքերով խրատում էր իր ծխականներին, իսկ երբ
նրանք որևէ տեղ էին գնում՝ նրանց կանանց այցելում էր ավելի փութաջան, քան
իրենից առաջ եղած քահանաներից որևէ մեկը, մերթ մեկի, մերթ մյուսի տունը
սրբապատկերներ, օրհնած ջուր, կիսայրուկ մոմեր էր տանում և տանտիրուհիներին
իր օրհնությունը տալիս։

Եղավ, որ ի թիվս այլ ծխականուհիների, որոնց վրա մինչ այդ աչք էր ունեցել,
նրան ամենից շատ դուր եկավ մոննա Բելկոլորե անունով մի գեղջկուհի՝
գյուղացիներից մեկի՝ Բենտիվենիա դել Մացցոյի կինը։ Սա իսկապես որ սիրունիկ
ու թարմ, թխլիկ ու թմփլիկ գեղջկուհի էր և որպես աղունաքար նմանը չուներ։
Այն էլ ասեմ, որ նա բոլորից լավ էր ծնծղա զարկում ու երգում «Ջուրը ձորն է
վազում» երգը, և, երբ դուրս էր գալիս պարելու, գեղեցիկ ու նուրբ թաշկինակը
ձեռքին այնպես էր գլխավորում ռիդդան ու բալոնկինոն, ինչպես իր
պարընկերուհիներից և ոչ մեկը։ Այդ ամենի պատճառով տերտերն այնպես թունդ էր
սիրահարվել Բելկոլորեին, որ կարծես կատաղած լիներ, և ամբողջ օրը քարշ էր
գալիս, միայն թե կարողանար նրան տեսնել։ Ամեն կիրակնավուր առավոտ, երբ
իմանում էր, որ նա եկեղեցումն է, ջանում էր այնքան վարպետ երգիչ երևալ, որ
թվում էր, թե էշ է զռում, մինչդեռ երբ նրան չէր տեսնում՝ շատ հեշտ յոլա էր
գնում առանց երգի։ Այդ ամենով հանդերձ, կարողանում էր այնպես անել, որ
Բենտիվենա դել Մացցոն ու նրա հարևաններից ոչ մեկը իր մտքինը չէր հասկանում։
Եվ Մոննա Բելկոլորեի հետ ավելի մոտիկանալու համար նա երբեմն նրան նվերներ
էր ուղարկում. մեկ էլ տեսար իր պարտեզից, որ իր ձեռքով էր մշակում, մի կապ
կանաչ սխտոր կուղարկեր,— իսկ նրա սխտորի նմանը չկար գյուղում,— մի
ուրիշ անգամ՝ մի զամբյուղ սիսեռ կամ մի դաստա սեղանի սոխ. տեղն եկած
ժամանակ էլ ծուռ֊ծուռ նայում էր նրան ու ցանկությունից ինքն իրեն ուտում։
Իսկ Բելկորոլեն էլ, փոքր-ինչ քաշվելով և ձևացնելով, թե ոչին չի հասկանում,
լուրջ դեմք ընդունած անցնում էր նրա մոտով, և այդպիսով տեր֊հոր ռեխը բան
չէր ընկնում։

Մի անգամ, երբ քահանան օրը կեսօրին ապարդյուն քարշ էր գալիս գյուղում, նրան
հանդիպեց Բենտիվենիա դել Մացցոն, որը գնում էր բեռնած էշը առաջն արած։ Խոսք
բաց անելով, քահանան նրան հարցրեց, թե ո՞ւր է գնում։ Բենտիվենիան
պատասխանեց. «Որ ճիշտն ասեմ, տեր-հայր, մի գործով գնում եմ քաղաք և այս
բան֊մանը տանում եմ պարոն Բոնակորի դը Ջինեստրադոյին, որպեսզի ինձ օգնի մի
գործում, որի համար քրեական դատավորն հրամայել է իր դատախազի միջոցով ինձ
շտապ կանչել»։ Քահանան ուրախանալով ասաց. «Շատ լավ, որդի՛ս, աստված տա
գործդ հաջողի ու շուտ վերադառնաս, իսկ եթե պատահի հանդիպես Լապչիոյին կամ
Նալդինոյին՝ չմոռանաս ասել, որ ինձ համար շղթայա փոկեր բերեն»։

Բենտիվենիան ճանապարհ րնկավ դեպի Ֆլորենցիա, իսկ քահանան խորհեց, թե հիմա
Բելկոլորեի մոտ գնալու և իր բախտը փորձելու իսկական ժամանակն է, և
ափալ֊թափալ, ոչ մի տեղ կանգ չառնելով, իրեն գցեց նրանց տունը։ Ներս
մտնելով, նա ասաց. «Աստծու օրհնությունը ձեզ վրա, ո՞վ կա տանը»։
Բելկոլորեն, որ չարդախն էր բարձրացել, նրա ձայնը լսելով՝ ասաց. «Համեցե՛ք,
տեր֊հայր, ինչի՞ եք թրև գալիս այս շոգին»։— «Օրհնյա՛լ,— պատասխանեց
քահանան,— եկա քեզ հետ մի քիչ ժամանակ անցկացնեմ, վասնզի հանդիպեցի
ամուսնուդ և իմացա, որ քաղաք է գնում»։ Բելկոլորեն ցած իջնելով՝ նստեց ու
սկսեց մաքրել կաղամբի սերմը, որ քիչ առաջ ծեծել էր ամուսինը։ Քահանան
մնաց-մնաց ու ասաց. «Բա մեր բանը ո՞նց կլինի, Բելկոլորե, ուրեմն շարունակ
ինձ պիտի այսպես տանջե՞ս»։ Բելկոլորեն ծիծաղելով հարցրեց. «Ես ձեզ ի՞նչ եմ
անում որ»։— «Դու, իհարկե, ոչինչ չես անում,— ասաց քահանան,— բայց
թույլ չես տալիս, որ ես անեմ ի՛նչ որ սիրտս ուզում է և ի՛նչ որ աստված ինքն
է պատվիրում»։ Եվ ասում է Բելկոլորեն. «Ձե՜ռք քաշեք, ձե՜ռք քաշեք, մի՞թե
քահանաներն այդպիսի բան են անում»։— «Այո,— պատասխանեց քահանան,— և
մենք դա ավելի լավ ենք անում, քան մյուս տղամարդիկ, և ինչո՞ւ չպիտի անենք։
Ես քեզ դեռ ավելին կասեմ, մենք ավելի լավ ենք աշխատում։ Իսկ գիտե՞ս ինչու.
որովհետև մեր ջրաղացի ջուրը կուտակված է մնում։ Հավատա, քեզ համար էլ լավ
կլինի, եթե ձայն չհանես և թույլ տաս անեմ»։— «Իսկ օգուտս ի՞նչ պիտի լինի,
երբ դուք բոլորդ սատանայից էլ պինդձեռն եք»,— հարցրեց Բելկոլորեն։
Քահանան պատասխանեց. «Ես չգիտեմ ի՛նչ տամ, ասա՝ ի՞նչ ես ուզում. գուցե
ոտնամա՞ն, ժապավե՞ն, շորացու կտո՞ր»։ Բելկոլորեն ասաց. «Շատ լավ, ասեմ, ես
այդ բոլոր բաներն ունեմ, բայց եթե ինձ այդքան սիրում եք՝ եկեք ինձ մի
լավություն արեք, ես էլ ձեր ուզածն անեմ»։ «Աչքի՛ս վրա, ասա, ի՞նչ ես
ուզում անեմ»,— պատասխանեց քահանան»։ Այնժամ Բելկոլորեն ասաց. «Ես շաբաթ
օրը պիտի գնամ Ֆլորենցիա, որպեսզի մանածս բուրդը հանձնեմ և ճախարակս
նորոգել տամ, եթե դուք ինձ հինգ լիր փող տաք,— իսկ ես գիտեմ, որ դուք փող
ունեք,— ես գրավառուից ետ կվերցնեմ իմ մուգ կապույտ շորն ու տոնական
քամարս, որ օժիտ էի բերել, որովհետև գիտե՜ք ինչ, առանց քամարի ինձ չի սազի
ոչ ժամ գնալ, ոչ որևէ կարգին տեղ։ Այդ որ լինի, նրանից հետո ամեն ժամանակ
ինչ որ ցանկանաք կանեմ»։— «Աստված տար ունենայի,— պատասխանեց
քահանան,— ձեռքիս այդքան փող չկա, բայց, հավատա, ես մեծ սիրով այնպես
կանեմ, որ մինչև շաբաթ օրը փողը ստացած լինես»։— «Գիտեմ,— ասում է
Բելկոլորեն,— դուք բոլորդ խոստանալու մեջ լավ եք, բայց հետո երբեք ձեր
խոսքի տերը չեք լինում։ Չլինի թե ինձ էլ եք ուզում խաբել, ինչպես
Բիլուցոյային, որն այնպես էլ ոչինչ չստացավ։ Աստված վկա, դա չի հաջողվի,
քանի որ նա հենց այդ պատճառով սկսեց ձեռքից ձեռք անցնել։ Եթե փողը ձեզ մոտ
չէ, գնացեք բերեք»։— «Ա՛խ,— ասաց քահանան,— ինձ հիմա տուն մի
ուղարկիր, օրհնյա՛լ, դեպքը բերել է, որ հիմա մարդ֊մուրդ չկա, իսկ մինչև
գնամ ու գամ՝ մեկ էլ տեսար մեջտեղը մի խանգարող բսնեց, իսկ ի՞նչ իմանամ մեկ
էլ ինձ այսպիսի հաջողություն կպատահի՞»։ Իսկ Բելկոլորեն ասում է. «Քեֆը
ձերն է, կուզեք գնացեք, կուզեք մնացեք»։

Քահանան տեսնելով, որ նա չի ցանկանում նրա ուզածն անել առանց պայմանի,
մինչդեռ ինքն ուզում էր *անպայման* անել, ասաց. «Տեսնում եմ, չես հավատում,
որ փողը կբերեմ. որպեսզի հավատաս, ես քեզ մոտ գրավ կդնեմ այս կապույտ
թիկնոցը»։ Բելկոլորեն դեմքը բարձրացնելով՝ ասաց. «Այդ թիկնո՞ցը, իսկ դա
ի՞նչ կարժենա»։— «Ինչպե՞ս թե ինչ,— ասաց քահանան,— իմացած եղիր, դա
երկուտակ և համարյա երեքտակ մահուդից է կարած, իսկ մերոնցից ոմանք էլ ասում
են, թե չորեքտակ է. երկու շաբաթ չկա, որ առել եմ լաթավաճառ Լոտտոյից, յոթ
լիր եմ տվել և, ինչպես Բուլետոն ասաց, դեռ մի հինգ սոլդ էլ մեջը շահվել եմ,
իսկ դու հո գիտես, որ նա կապույտ մահուդից լավ է հասկանում»։— «Ճի՞շտ եք
ասում,— ասաց Բելկոլորեն,— աստված վկա, երբեք մտքովս չէր անցնի։ Միայն
թե թիկնոցը առաջուց տվեք ինձ»։

Տեր֊հայրը, որի աղեղը պրկվել էր, թիկնոցն հանեց ու տվեց նրան, իսկ նա էլ,
վերցնելով ու պահելով, ասաց. «Տե՛ր֊հայր, գնանք այն հյուղակը, այնտեղ երբեք
մարդ չի մտնում»։ Այդպես էլ արին։ Այնտեղ քահանան երկար ժամանակ քեֆ քաշեց
Բելկոլորեի հետ, նրան հյուրասիրելով ամենաքաղցր համբույրներով, որ կարող են
լինել աշխարհում։ Այնուհետև, մեն մի տակի շորով, թողեց ու վերադարձավ իր
եկեղեցին։ Այստեղ միտք արեց ու տեսավ, որ ինչքան էլ ինքը ամբողջ տարին
կիսայրուկ մոմեր հավաքի, հինգ լիրի կեսն էլ չի գոյանա, հասկացավ, որ անխելք
բան էր արել, զղջաց թիկնոցը թողնելու համար և սկսեց խորհել, թե ինչպես
առանց փողը տալու նորից ձեռք գցի այն, իսկ քանի որ զուրկ չէր
խորամանկությունից՝ հիանալի հնար գտավ ու հաջողեց, և ահա թե ինչպես։ Հաջորդ
օրը,— իսկ այդ օրը տոն էր,— իր հարևաններից մեկի տղային ուղարկեց մոննա
Բելկոլորեին ասելու, թե արդյոք նա չի՞ համաձայնի քարե հավանգը տալ, քանի որ
Բինգուչիո դել Պոջիոն և Նուտի Բոլլետտին առավոտը իր մոտ ճաշելու են և ինքն
ուզում է թանձրուկ պատրաստել։ Բելկոլորեն հավանգն ուղարկեց։ Երբ հասավ ճաշի
ժամը, քահանան դիտմամբ այն պահին, երբ սովորաբար Բենտիվենիան ու Բելկոլորեն
ճաշում էին, կանչեց իր տիրացուին և ասաց. «Այս հավանգը տար տուր
Բելկոլորեին և ասա. «Տեր-հայրը շատ շնորհակալ է և խնդրում է ուղարկել այն
թիկնոցը, որ տղան գրավ է դրել ձեզ մոտ»։

Տիրացուն հավանգը տարավ ու տեսավ, որ մարդ ու կին նստած ճաշում են։ Հավանգը
սեղանի վրա դնելով, նա հայտնեց քահանայի ասածը։ Լսելով, որ քահանան թիկնոցը
ետ է ուզում, Բելկոլորեն ուզում էր պատասխանել, բայց Բենտիվենիան բարկացած
ասաց. «Ուրեմն դու տեր-հորից գրա՞վ ես վերցնում։ Քրիստոսը վկա, քիչ է մնում
վեր կենամ ու մի լավ հասցնեմ չանայիդ։ Իսկույն գնա և տուր, աչքերդ քոռանան։
Եվ տես հա՜, տեր֊հայրն ինչ որ ուզի, եթե նույնիսկ մեր էշը խնդրի, նրան չէ
չկա»։

Բելկոլորեն մրթմրթալով վեր կացավ և, դիմելով դեպի սնդուկը, թիկնոցն հանեց
տվեց տիրացուին ու ասաց. «Գնա ու տեր֊հորն ասա. «Բելկոլորեն ասում է և
աստծու անունով երդվում, որ դուք էլ երբեք թանձրուկ չեք հարի նրա հավանգի
մեջ, քանի որ այս արարքով լավ պատվեցիք նրան»»։ Տիրացուն թիկնոցը տարավ
տվեց քահանային ու հայտնեց նրա ասածը, իսկ սա ծիծաղելով ասաց. «Թե որ նրան
տեսնես, ասա, որ եթե հավանգը չտա, ես նրան ոչինչ չեմ տա»։

Բենտիվենիան կարծել էր, թե կինն այդ խոսքը նրա համար ասաց, որ ինքը
բարկացել էր վրան և, բանի տեղ չդրեց, բայց Բելկոլորեն գժտվեց քահանայի հետ
ու խռով մնաց մինչև խաղողաքաղի ժամանակը, բայց հետո, երբ քահանան սպառնաց,
թե նրան ամենամեծ Լյուցիֆերի երախը կուղարկի, վախից հաշտվեց մաճառով ու
բոված շագանակով, և նրանք դեռ շատ անգամ զվարճացան իրար հետ։ Իսկ ի
հատուցումն այն հինգ լիրի քահանան պատվիրեց նրա ծնծղայի վրա նոր թուղթ
քաշել և մի զանգուլակ կպցնել, և նա գոհ մնաց։


## Նովել երրորդ

_Կալանդրինոն, Բրունոն և Բուֆալմակոն գնում են Մունիոնեի ափին հելիոտրոպ
գտնելու։ Կալանդրինոն կարծում է, թե գտել է հելիոտրոպը, և տուն է
վերադառնում քարերով բեռնավորված։ Կինը նախատում է նրան։ Կալանդրինոն
զայրացած քոթակում է կնոջը, իսկ ընկերներին պատմում է այն, ինչ որ նրանք
իրենից լավ գիտեին։_

Երբ ավարտվեց Պամֆիլոյի նովելը, որի վրա դամաներն այնպես էին ծիծաղում, որ
երևի մինչև հիմա էլ ծիծաղում են, թագուհին շարունակել հրամայեց Ելիզային,
որն և, դեռևս ծիծաղելով, սկսեց այս կերպ.— Չգիտեմ, ո՜վ չքնաղագեղ
դամաներ, արդյոք ինձ կհաջողվի՞ իմ նովելով, որը պակաս ճշմարիտ չէ, քան
զվարճալի, ձեզ այնպես ծիծաղեցնել, ինչպես Պամֆիլոն իր պատմածով, բայց և
այնպես կջանամ։

Մեր քաղաքում, ուր միշտ էլ անպակաս են եղել թե զանազանակերպ
սովորությունները և թե տարօրինակ մարդիկ, դեռևս ոչ շատ վաղուց ապրում էր մի
նախշարար, բնավորությամբ տարօրինակ ու խելապակաս մի մարդ, անունը
Կալանդրինո, որը ժամանակի մեծ մասն անց էր կացնում երկու այլ նախշարարների
հետ, որոնցից մեկի անունը Բրունո էր, մյուսինը՝ Բուֆալմակո, որոնք թունդ
կատակասեր, բայց և բանիմաց ու խելացի մարդիկ էին և Կալանդրինոյի հետ
ընկերություն էին անում այն պատճառով, որ նրա սովորություններն ու
խելապակասությունը հաճախ մեծ զվարճություն էին պատճառում նրանց։ Այդ
ժամանակ Ֆլորենցիայում ապրում էր և մի երիտասարդ, անունը Մազո դե Սաջիո,
զարմանալի մասխարա, հնարամիտ ու հաճելի մի անձնավորություն, որը, լսած
լինելով. Կալանդրինոյի հիմարության մասին, մտադրվել էր ձեռք առնել նրան՝
գլխին որևէ խաղ խաղալով կամ թե որևէ շեղած բան հավատացնելով։ Մի անգամ Սան
Ջիովաննի եկեղեցում պատահմամբ հանդիպելով Կալանդրինոյին և տեսնելով, որ նա
ուշի-ուշով դիտում է որմանկարներն ու այն փայտաքանդակը, որ ոչ վաղուց դրված
էր հիշյալ եկեղեցու բեմի վերևում, նա, վայրն ու ժամանակն իր նպատակին
հարմար համարելով և իր ընկերներից մեկին պատմելով, թե ինչ է մտադիր անել,
նրա հետ միասին մոտեցավ այն տեղին, ուր Կալանդրինոն նստած էր մենակ,—
այնպես ցույց տալով, թե իբր նրան չի տեսնում,— և նրանք սկսեցին խոսել
զանազան քարերի հատկությունների մասին, ըստ որում Մազոն այնպիսի
բանիմացությամբ էր խոսում, որ կարծես հայտնի ու մեծ քարագետ լիներ։
Կալանդրինոն, որ ականջները սրել էր այդ զրույցի վրա, քիչ հետո վեր կենալով
ու տեսնելով, որ խոսակցությունը գաղտնի չէ, մոտեցավ նրանց։ Մազոն, այդ
բանից շատ գոհ, շարունակում էր իր խոսքը, երբ Կալանդրինոն նրան հարցրեց, թե
որտե՞ղ են գտնվում այնքան հրաշալի այդ քարերը, Մազոն պատասխանեց, թե դրանք
մեծ մասամբ լինում են Բեռլինցոնում՝ բասկերի աշխարհում, Համեղակյաց
մարզում, ուր մարդիկ խաղողի վազերը կապում են նրբերշիկներով, ուր սագի հատը
մի կոպեկով են ծախում և դեռ ճուտն էլ վրան տալիս, ուր քերած պարմեզանի մի
սար կա, որի վրա մարդիկ են ապրում և նրանց բան ու գործն այն է, որ մակարոն
ու խմորագնդիներ են պատրաստում, խաշում բտած աքաղաղների հյութաջրի մեջ և
ցած նետում, և ով շատ է բռնում՝ նա էլ շատ է ուտում։ Իսկ այդ սարի մոտ
վերնաչչայի մի գետակ է հոսում, որի նման գինի դեռ ոչ ոք չի խմել և որի մեջ
մի կաթիլ անգամ ջուր չկա։ «Պահ,— ասաց Կալանդրինոն,— երկիր եմ ասել հա։
Բայց, ասացեք ինձ, ի՞նչ են լինում նրանց եփած աքաղաղները»։ Մազոն թե.
«Բոլորը բասկերն են ուտում»։ Այնժամ Կալանդրինոն հարցրեց. «Դու կյանքումդ
երբևէ եղե՞լ ես այնտեղ»։ Մազոն պատասխանեց. «Ասում ես եղե՞լ եմ։ Այո, եղել
եմ, այն էլ ոչ թե մեկ, այլ հազար անգամ»։ «Իսկ քանի մղոն կլինի մինչև
այնտեղ»,— հարցրեց Կալանդրինոն։ Մազոն թե. «Հազարից ավելի, գիշերը
լուսացնես՝ առավոտը տեղ կհասնես»։— «Որ այդպես է,— ասաց
Կալանդրինոն,— դա Աբրուցից հեռու պիտի լինի»։— «Իհարկե,— պատասխանեց
Մազոն,— և դեռ ավելի հեռու»։

Տեսնելով, որ Մազոն այդ բանն ասում է հանգիստ դեմքով ու առանց ծիծաղելու,
պարզամիտ Կալանդրինոն հավատաց նրա ասածին, ինչպես որ կարելի է հավատալ
ամենաակնհայտ ճշմարտությանը, և ասաց. «Ինձ համար դա չափազանց հեռու է, իսկ
եթե մի քիչ մոտ լիներ՝ անպայման քեզ հետ մի անգամ կգնայի այնտեղ, թեկուզ
նրա համար, որ տեսնեի, թե ինչպես են եփում այն մակարոնները և մի կուշտ
ուտեի։ Բայց ասա, աստված ուրախություն տա քեզ, մեր կողմերում այդ հրաշալի
քարերից ոչ մեկը չի ճարվում»։— «Ինչո՞ւ չէ,— պատասխանեց, Մազոն,— մեզ
մոտ երկու տեսակ քար կա, որոնք զարմանայի զորություն ունեն. մի տեսակը՝
Սենտինյանոյի և Մոնտիշայի գրանիտե քարերն են. թե որ մարդ դրանք ջրաղացքար
դարձնի՝ կարող է ալյուր աղալ, դրա համար էլ այն կողմերում ասացվածք կա, թե
աստծուց ողորմություն, իսկ Մոնտիշայից՝ ջրաղացաքար։ Իսկ այդ ջրաղացաքարերն
այնքան շատ են, որ մեզ մոտ դրանց մեծ գին չեն տալիս, ինչպես նրանց մոտ
զմրուխտներին, որոնցից կազմված այնպիսի սարեր կան, որ Մորելոյից էլ բարձր
են և կեսգիշերին այնպես են լույս տալիս, որ էլ մի ասի։ Այն էլ իմացիր, որ
եթե մարդ կարողանա պատրաստի ջրաղացաքարերը ծակելուց առաջ օղերով պատել և
նվեր տանել սուլթանին՝ ինչ որ սիրտն ուզենա կստանա նրանից։ Մի տեսակ քար էլ
կա, որին մենք, գիտակ մարդիկս, հելիոտրոպ ենք ասում, մեծ զորություն
ունեցող քար է, որովհետև այն իր վրա կրողը, քանի դեռ քարն իր մոտ է, ոչ ոքի
աչքին չի երևում այնտեղ, ուր ինքը բացակա է»։ Այնժամ Կալանդրինոն ասաց.
«Մե՜ծ զորություն ունեն։ Իսկ այդ մյուս տեսակի քարը որտե՞ղ է ճարվում»։
Մազոն պատասխանեց, թե այդ քարը ճարվում է Մունիոնեում: «Իսկ ի՞նչ
մեծություն ունի այդ քարը և ի՞նչ գույնի է»,— հարցրեց Կալանդրինոն։
Մազոն՝ թե. «Զանազան մեծության են լինում, մեկը մեծ, մեկը փոքր, բայց
բոլորն էլ սև գույնի են»։

Այդ ամենը միտը պահելով և պատրվակ բռնելով, թե ինքը ուրիշ գործ ունի,
Կալանդրինոն բաժանվեց Մազոյից, մտադրվելով անպայման գնալ հիշյալ քարը
գտնելու, բայց և որոշելով այդ բանը չանել առանց Բրունոյի և Բուֆալմակոյի
գիտության, որոնց նա շատ էր սիրում։ Եվ ահա նա գնաց նրանց փնտրելու,
որպեսզի կարողանար անհապաղ և ուրիշներից շուտ ճանապարհ ընկնել ու գտնել
քարը։ Առավոտվա մնացած մասը նա անցկացրեց նրանց որոնելով, և, վերջապես, երբ
ժամը ինն անց էր արդեն, հանկարծ հիշեց, որ նրանք աշխատում են Ֆաետինի
կուսանաց վանքում ու, թեև խիստ շոգ էր, իր բոլոր գործերը թողած, համարյա
վազելով գնաց նրանց մոտ։ Եվ կանչելով նրանց՝ նա ասաց. «Ա՛յ ընկերներ, եթե
դուք ինձ հավատալու լինեք՝ մենք կարող ենք Ֆլորենցիայի ամենահարուստ
մարդիկը դառնալ, որովհետև ես մի արժանահավատ մարդուց լսել եմ, թե
Մունիոնեում մի տեսակ քար կա, որը ո՛ւմ մոտ որ լինի՝ նրան ոչ ոք չի
կարողանա տեսնել։ Դրա համար էլ կարծում եմ, որ մենք պետք է իսկույն ևեթ
գնանք այդ քարը որոնելու, քանի դեռ ոչ ոք չի գնացել։ Մենք անպայման
կգտնենք, որովհետև ես նրա նշանները գիտեմ, իսկ գտնելուց հետո էլ ի՞նչ կմնա
անել, եթե ոչ դնել մեր գրպանը և դիմել դեպի դրամափոխների սեղանները, որոնց
վրա, ինչպես գիտեք, միշտ գրոշներ ու ֆլորիններ են դիզված, և վերցնել մեր
սրտի ուզածին չափ։ Մեզ ոչ ոք չի տեսնի, և, այդպիսով, մենք կարող ենք
միանգամից հարստանալ և այլևս ստիպված չենք լինի խխունջների պես օրնիբուն
պատերը խզբզել»։

Լսելով նրա ասածը, Բրունոն և Բուֆալմակոն ծիծաղեցին իրենց մտքում և իրար
երեսի նայելով, սաստիկ զարմացած ձևացան, գովեցին Կալանդրինոյի խորհուրդը,
իսկ Բուֆալմակոն հարցրեց, թե ինչպե՞ս է կոչվում այդ քարը։ Բայց հաստագլուխ
Կալանդրինոյի մտից արդեն թռել էր քարի անունը, այդ պատճառով էլ ասաց.
«Անունը ինչների՞ս է պետք, քանի որ հատկությունները գիտենք։ Կարծում եմ,
լավ կլիներ գնայինք հենց հիմա, առանց ուշացնելու»։— «Է լա՜վ,— ասաց
Բրունոն,— իսկ ի՞նչ ձև ունի այդ քարը»։ «Ամեն ձևի էլ լինում է,—
պատասխանեց Կալանդրինոն,— բայց համարյա բոլորն էլ սև են, դրա համար էլ,
կարծում եմ, ինչքան որ սև քար տեսնենք՝ պետք է հավաքենք, մինչև որ նա մեր
ձեռքն ընկնի։ Ուստի եկեք ժամանակ չկորցնենք, գնանք»։— «Դեռ սպասիր,—
նկատեց Բրունոն և, դառնալով Բուֆալմակոյին ասաց.— ինձ թվում է,
Կալանդրինոն խելոք բան է ասում, բայց ես կարծում եմ, որ հիմա գնալու
ժամանակը չէ, որովհետև արևը բարձրացել, նայում է ուղիղ Մունիոնեին և արդեն
չորացրել է բոլոր քարերը, որի պատճառով այնտեղ գտնվող որոշ քարեր հիմա
սպիտակ են երևում, իսկ առավոտյան, երբ արևը դեռ չորացրած չի լինում, դրանք
սև են թվում։ Բացի դրանից, այսօր զանազան գործերով գնացած շատ մարդիկ կան
Մունիոնեում, քանի որ աշխատանքի օր է։ Նրանք կնկատեն ու գլխի կընկնեն, թե
ինչ ենք անում, և, մեկ էլ տեսար, իրենք էլ սկսեցին նույնն անել։ Քարը կարող
է նրանց ձեռքն ընկնել, և մենք շտապելով մեր գործը կփչացնենք։ Ես կարծում
եմ, եթե միայն դուք էլ նույնն եք մատծում, այդ բանը պետք է անել առավոտյան,
երբ ավելի հեշտ կլինի սև քարերը սպիտակներից տարբերել, և մի տոն օր, երբ
այնտեղ մեզ տեսնող չի լինի»։ Բուֆալմակոն հավանություն տվեց Բրունոյի
խորհրդին, Կալանդրինոն էլ համաձայնեց, և նրանք որոշեցին հաջորդ կիրակնավուր
առավոտյան երեքով գնալ քարը որոնելու։ Կալանդրինոն նրանց շատ խնդրեց այդ
մասին ոչ ոքի ոչինչ չասել, քանի որ իրեն էլ գաղտնի էին հայտնել։ Այնուհետև,
նա պատմեց և այն, ինչ լսել էր Համեղակյաց երկրի մասին, և երդվելով պնդեց,
թե ասածը ճիշտ է։

Երբ Կալանդրինոն թողեց գնաց, նրանք միմյանց հետ պայմանավորվեցին, թե ինչ
պետք է անեն Մունիոնե գնալու դեպքում։ Կալանդրինոն անհամբեր սպասում էր
կիրակնավուր առավոտին, և, երբ այդ առավոտը եկավ, վեր կացավ լույսը
բացվելուն պես, ձայն տվեց ընկերներին, և նրանք դուրս գալով Սան Գալոյի
դարբասից և իջնելով Մունիոն եւ հովիտը՝ սկսեցին դեսուդեն ընկնել, որոնելով
քարը։ Կալանդրինոն, ամենից շահախնդիր որոնողը լինելով, քայլում էր առջևից,
արագ֊արագ տեղից֊տեղ ոստոստելով. որտեղ որ սև քար էր տեսնում՝ վազում
վերցնում էր ու դնում ծոցը։ Ընկերները քայլում էին հետևից, մերթ ընդ մերթ
մի որևէ բար ընտրելով։ Շատ տարածություն չէր անցել Կալանդրինոն, բայց արդեն
ծոցը լի էր քարերով, դրա համար էլ, ոչ հենեգաուի տարազով կարված իր
հագուստի փեշերը վեր բարձրացնելով և բոլոր կողմերից գոտիով կապելով՝ մի
լայն պարկ շինեց։ Շուտով դա էլ լցրեց, իսկ շատ չանցած թիկնոցն էլ պարկի
վերածեց, որը նույնպես լցրեց բերնեբերան։

Երբ Բուֆալմակոն ու Բրունոն տեսան, որ Կալանդրինոն տնքում է բեռան տակ և
արդեն նախաճաշի ժամն է, ապա, ինչպես պայմանավորվել էին, Բրունոն ասաց
Բուֆալմակոյին. «Իսկ ո՞ւր է Կալանդրինոն»։ Բուֆամակոն, որ նրան տեսնում էր
իրենից ոչ հեռու, շուռ եկավ ու դեսուդեն նայելուց հետո ասաց. «Չգիտեմ, քիչ
առաջ նա մեր առջևն էր»։ Բրունոն ասաց. «Միգուցե իսկապես քիչ առաջ այստեղ
էր, բայց ես հավատացած եմ, որ նա հիմա տանը նստած ճաշում է, իսկ մեզ թողել
է այստեղ, որ գժի պես դեսուդեն ընկած սև քար որոնենք»։ «Այ թե լա՜վ ձեռք
առավ մեզ,— ասաց այնժամ Բուֆալմակոն,— իսկ մենք, հիմարներս, հավատացինք
նրան։ Լսիր, ախր մեզնից բացի ո՞վ կարող էր այնքան հիմար լինել, որ հավատար,
թե Մունիոնեում այդպիսի հրաշագործ քար կա»։ Այդ խոսակցությունը լսելով,
Կալանդրինոն մտածեց, թե այն քարն իր ձեռքն է ընկել և նրա զորության շնորհիվ
նրանք իրեն չեն տեսնում։ Այդ հաջողությունից չափազանց գոհ, նա ոչ մի խոսք
չասելով՝ որոշեց տուն վերադառնալ և, կրունկը շուռ տայով, սկսեց քայլել։ Այդ
տեսնելով, Բուֆալմակոն Բրունոյին ասաց. «Իսկ մենք ի՞նչ պիտի անենք, ինչո՞ւ
մենք էլ չթողնենք ու չգնանք»։ Բրունոն էլ՝ թե. «Գնանք, բայց, աստված վկա,
էլ երբեք նա չի կարողանա ինձ խաբել։ Թե որ առավոտվա պես մոտը լինեի, այս
ճլաքարով այնպես կզարկեի կրունկին, որ մի ամբողջ ամիս իր արածը չէր
մոռանա»։ Ասելը, թափ առնելն ու Կալանդրինոյի ոտքին զարկելը մեկ եղավ։
Կալանդրինոն ցավից բարձրացրեց ոտքն ու սկսեց հևալ, բայց ձայն չհանեց ու
շարունակեց քայլել։ Իսկ Բուֆալմակոն իր հավաքած քարերից մեկը վերցնելով,
ասաց Բրունոյին. «Տես ի՜նչ սիրուն քար է, այ թե մարդ սրանով մի լավ դաղեր
Կալանդրինոյի մեջքը»,— և քարը նետելով, թափով զարկեց Կալանդրինոյի
մեջքին։

Մի խոսքով, այդ կերպ այլևայլ բաներ ասելով, նրան քարկոծեցին Մունիոնեի մի
ծայրից մինչև Սան Գալոյի դարբասը։ Այնուհետև, հավաքած քարերը դեն գցելով,
կանգնեցին փոքր֊ինչ զրուցելու դարբասապահների հետ, որոնք, նրանց կողմից
նախազգուշացված լինելով և ձևվանալով, թե ոչինչ չեն տեսնում, և քահ֊քահ
ծիծաղելով, թույլ տվին, որ Կալանդրինոն անցնի։ Իսկ նա, առանց կանգ առնելու,
հասավ իր տունը, որ գտնվում էր Կանտո ալլա Մաչինոյի մոտ, և բախտն այնպես էր
նպաստել այդ կատակին, որ ոչ գետի ափով, ոչ էլ քաղաքի միջով անցնելիս ոչ ոք
չէր կանգնել ու խոսել Կալանդրինոյի հետ, ասենք նա շատ մարդու էլ չէր
հանդիպել, քանզի բոլորր ճաշի էին նստած։

Եվ այդպես էլ բեռնավորված նա մտավ իր տունը։ Այնպես էր պատահել, որ այդ
ժամանակ նրա կողակիցը, անունը մոննա Տեսսա, որ մի շատ գեղեցիկ ու արժանավոր
կին էր, կանգնած էր սանդուղքի վերևում։ Ամուսնու երկար բացակայությունից
փոքր֊ինչ զայրացած, տեսնելով, որ նա գալիս է, կինն սկսեց հանդիմանել նրան.
«Հը՞, ախպերացու, վերջապես սատանան քեզ տուն բերեց։ Բոլորը ճաշել պրծել են,
իսկ դու նոր ես գալիս ճաշելու»։ Երբ Կալանդրինոն լսեց կնոջ ասածը և
հասկացավ, որ նա իրեն տեսնում է, բարկությունից ու վշտից կատաղած սկսեց
այսպես խոսել. «Ախ, անպիտա՛ն կին, ինչո՞ւ ես ցցվել այդտեղ։ Կործանեցի՜ր
ինձ, կործանեցիր, բայց երդվում եմ աստծու անունով, դա քեզ վրա էժան չի
նստի»։ Մտնելով փոքրիկ սենյակը և ցած թափելով իր բերած անթիվ ու անհամար
քարերը, գազազած վազեց, բռնեց կնոջ ծամերից և, նրան ոտքի տակ գցելով, սկսեց
դնքսել որքան կռներում ու ոտքերում ուժ ուներ, այնպես որ ոչ խեղճի գլխին մի
անվթար մազ թողեց, ոչ էլ մարմնի վրա մի ողջ տեղ, որքան էլ որ նա ձեռքերը
խաչած գութ էր աղերսում։

Բուֆալմակոն ու Բրունոն դարբասապահների հետ մի քիչ հռհռալուց հետո դանդաղ
քայլերով հեռվից հետևել էին Կալանդրինոյին։ Եվ ահա, մոտենալով նրա տան
շեմին, նրանք լսեցին սոսկալի քոթակի աղմուկը և, ձևացնելով, թե հենց նոր են
եկել, ձայն տվին նրան։ Կայանդրինոն քրտինքի մեջ կորած, կարմրած ու
շնչակտուր, մոտեցավ լուսամուտին և նրանց խնդրեց վեր բարձրանալ։ Նրանք, իբր
թե չուզենալով, ներս մտան, տեսան սենյակը լի է քարերով, մի անկյունում՝
ծեծից կապտած դեմքով, գզգզված մազերով ու խոշտանգված՝ աղիողորմ լալիս է
կինը, իսկ մյուս կողմում՝ գոտին արձակած և հոգնությունից շնչակտուր նստած է
Կալանդրինոն։ Պահ մի այդ տեսարանը դիտելուց հետո նրանք ասացին. «Այս ի՞նչ
բան է, Կալանդրինո, չլինի՞ թե տուն ես ուզում շինել, որ այսքան քար ես
հավաքել այստեղ։— Իսկ հետո էլ՝ թե.— Իսկ մոննա Տեսսային ի՞նչ է
պատահել, երևում է՝ ծեծել ես։ Ա՜յդ էր պակաս»։ Կալանդրինոն, որ տանջահար էր
եղել քարերի ծանրությունից և այն կատաղությունից, որով ծեծել էր կնոջը,
ինչպես նաև իր կարծեցյալ բախտավորությունը կորցրած լինելու վշտից, չէր
կարողանում խելքը գլուխը հավաքել, որպեսզի մի խոսք գտներ պատասխանելու։ Այդ
պատճառով էլ, պատասխան չստանալով, Բրունոն նորից սկսեց վրա տալ.
«Կալանդրինո, թե որ դու ուրիշ բանի վրա էիր բարկացած, ապա կարիք չկար, որ
մեզ այդպես տանջեիր։ Դու մեզ տարար, որ քեզ հետ միասին որոնեինք այն
թանկագին քարը, բայց հանկարծ, առանց «մնաք բարով», կամ «ձեր հերն անիծած»
ասելու, մեզ ոչխարների պես թողեցիր Մունիոնեի ափին ու գնացիր, իսկ դա
չափազանց վիրավորական է մեզ համար։ Բայց, հավատա, էլ չես կարող մեզ խաբել,
դա վերջին անգամը կլինի»։

Այդ խոսքերը լսելով, Կալանդրինոն լարեց իր ուժերն ու ասեց. «Մի՛ բարկանաք,
ընկերներ, բանն այնպես չեղավ, ինչպես դուք եք կարծում։ Ախր ես գտել էի
քարը, պատմեմ տեսեք՝ ճի՞շտ եմ ասում, թե ոչ։ Նախ և առաջ, երբ դուք սկսեցիք
իրար հարցուփորձ անել իմ մասին, ես տասը բազկաչափ էլ հեռու չէի ձեզանից։
Տեսնելով որ դուք գնում եք և ինձ չեք տեսնում, ես առաջ անցա ձեզնից և
շարունակ ձեր առջևից էի քայլում»։ Եվ այդպես ծայրեիծայր պատմեց այն ամենը,
ինչ որ նրանք արել ու ասել էին, ցույց տվեց, թե նրանց նետած քարերն ինչպես
էին սախաթել իր կրունկն ու մեջքը, ապա շարունակեց. «Ասեմ ձեզ, որ երբ այս
բոլոր քարերը ծոցս լցրած անցնում էի դարբասով, ինձ ոչ մի խոսք չասացին, իսկ
դուք հո գիտեք, թե որքան զզվելի ու զահլատար մարդիկ են այդ դարբաս
ապահները, որ միշտ ուզում են ամեն ինչ տնտղել ու տեսնել։ Այնուհետև
ճանապարհին հանդիպեցի շատ և շատ խնամի ու բարեկամ մարդկանց, որոնք առաջ
միշտ կանգնում, խոսում էին ինձ հետ ու խմելու հրավիրում, և մեկը չեղավ, որ
կանգներ ու հետս մի կես բերան խոսեր, որովհետև ինձ չէին տեսնում։ Երբ
վերջապես տուն հասա, այս սատանան, այս անպիտան կինը, դեմս ելավ և ինձ
տեսավ, իսկ դուք հո գիտեք, որ կին արմատները կարողանում են ամեն ինչի
զորությունը չքացնել։ Եվ այդպիսով, ես, որ կարող էի ինձ Ֆլորենցիայի
ամենաբախտավոր մարդը համարել, դարձա ամենաանբախտը, դրա համար էլ ծեծեցի
նրան որքան կռներումս ուժ կար, և չգիտեմ ինչո՞ւ չպիտի թափեմ դրա արյունը։
Նզովյա՜լ լինի այն ժամը, երբ առաջին անգամ տեսա դրան ու երբ դա ոտք դրեց
այս տունը»։ Եվ, նորից զայրույթից կատաղած, նա ուզում էր վեր կենալ և
վերստին ծեծել կնոջը։ Նրան լսելիս Բուֆայմակոն և Բրունոն ձևանում էին, թե
խիստ զարմացած են և հաճախ հավանություն էին տալիս նրա ասածներին, թեև նրանց
ծիծաղն այնպես էր գալիս, որ քիչ էր մնում տրաքեին։ Բայց երբ նրանք տեսան,
որ Կալանդրինոն գազազելով վեր է կենում, որ կնոջը նորից քոթակի, մեջ ընկան
ու արգելեցին, ասելով, թե այդ ամենի մեղավորը ոչ թե կինն է, այլ նա ինքը,
քանի որ իմացած լինելով, որ կանայք կարողանում են ամեն ինչ զորությունից
զրկել, կնոջը չէր զգուշացրել, որ այդ օրը աչքին չերևար, և երևի աստված նրան
հեռատեսությունից զրկած է եղել կամ այն բանի համար, որ նա արժանի չէր այդ
բախտին, կամ թե այն պատճառով, որ ցանկացել էր խաբել իր ընկերներին, որոնց
պարտավոր էր իմաց տալ՝ հենց որ տեսներ, որ քարը գտել է։ Երկար խոսք ու
վեճից հետո նրանք մեծ դժվարությամբ Կալանդրինոյին հաշտեցրին իր վշտացած
կնոջ հետ և դուրս եկան գնացին, թողնելով, որ նա քարերով լցված սենյակում իր
վիշտը ողբա։

## Նովել չորրորդ

_Ֆիեզոլեի ավագ քահանան սիրում է մի այրու, որից սիրված չէ։ Կարծելով, թե
այրին է իր կողքին, քահանան պառկում է նրա աղախնի հետ, իսկ այրու
եղբայրներն այնպես են անում, որ նա ընկնի եպիսկոպոսի ձեռքը։_

Արդեն Ելիզան ավարտել էր իր նովելը, որն ամբողջ ընկերախումբը լսեց ոչ առանց
մեծ հետաքրքրության, երբ թագուհին դառնալով Եմիլիային՝ ցանկություն
հայտնեց, որ Ելիզայից հետո նա պատմի իր նովելը, և նա իսկույն սկսեց այս
կերպ.— Պատվակա՛ն դամաներ, որքան հիշում եմ, ցայժմ պատմված շատ նովելների
մեջ ցույց տրվեց, թե քահանաները, աբեղաները և առհասարակ հոգևորականները
որպիսի՜ գայթակղիչներ են մեր սրտերի համար, բայց քանի որ այդ մասին ինչքան
էլ խոսենք՝ ավելին կարող ենք ասել, ես ուզում եմ ի լրումն ասվածի ձեզ
պատմել մի ավագ քահանայի մասին, որն ի հեճուկս արաե աշխարհի ցանկանում էր
մի հարգարժան դամայի ստիպել, որ կամա թե ակամա հագուրդ տա իր սիրույն, թեև
դաման, խելացի կին լինելով, նրա հետ վարվեց ինչպես հարկն էր։

Ինչպես հայտնի է յուրաքանչյուրիդ, Ֆիեզոլեն, որի լյառը կտրող ենք այստեղից
տեսնել, մի ժամանակ հին ու նշանավոր քաղաք էր, ու թեև ներկայումս
ամբողջովին ավերված է՝ այնտեղ միշտ եպիսկոպոս է եղել ու հիմա էլ կա։
Այնտեղ, մայր եկեղեցու մոտ, մոննա Պիկարդա անունով ազնվազարմ մի այրի
առաջներում մի կալվածք ու փոքրիկ տուն ուներ։ Չպատկանելով աշխարհիս հարուստ
կանանց թվին, նա իր երկու եղբայրների հետ, որոնք շատ լավ ու վարվեցող
երիտասարդներ էին, տարվա մեծ մասն այնտեղ էր անցկացնում։ Քանի որ նա հաճախ
էր գնում մայր եկեղեցին և տակավին շատ երիտասարդ, գեղեցիկ ու հրապուրիչ էր,
ապա և պատահեց, որ այդ եկեղեցու ավագ քահանան այնպես թունդ սիրահարվեց
նրան, որ էլ տեղ ու դադար չուներ։ Մի որոշ ժամանակ անցնելուց հետո
տեր֊հայրն այնպիսի համարձակության հասավ, որ նրան անձամբ հայտնեց իր
ցանկությունը, խնդրեց ընդառաջել իր սիրույն և փոխադարձաբար սիրել։ Հիշյալ
քահանան ծեր էր արդեն, բայց հոգով ջահել էր, ձեռներեց ու ամբարտավան, ինքն
իր մասին մեծ կարծիք ունեցող, այնքան սեթևեթ ու տհաճ շարժուձևերի տեր և
այնքան զահլատար ու նողկալի, որ ոչ ոք նրա նկատմամբ բարյացակամ չէր, իսկ
եթե որևէ մեկը թեկուզ մի քիչ բարյացակամորեն էր տրամադրված, ապա դաման ոչ
միայն չէր կարողանում հանդուրժել, այլև ատում էր ավելի, քան գլխացավը։ Այդ
պատճառով էլ, խելացի կին լինելով, նա պատասխանեց. «Մեսսերե, որ դուք ինձ
սիրում եք, ինձ միայն հաճույք կարող է պատճառել, և պարտավոր եմ ձեզ սիրել,
և ուրախությամբ կսիրեմ, բայց իմ և ձեր սիրո մեջ պետք է չլինի ոչ մի
անպարկեշտ բան։ Դուք քահանա եք, իմ խոստովանահայրը, և արդեն բավական մոտ եք
ծերությանը, իսկ այդ հանգամանքը ձեզ պետք է ստիպի ողջախոհ ու պատվարժան
մարդ լինել։ Մյուս կողմից էլ, ես աղջիկ չեմ, որին այս սիրահետումը թերևս
պատշաճեր, այլ այրի կին, իսկ դուք գիտեք, թե որպիսի պարկեշտություն է
պահանջվում այրիներից. ուստի կներեք, որ երբեք չեմ կարող ձեզ սիրել այն
սիրով, որ խնդրում եք, և չեմ էլ ուզում ձեզնից այդ կերպ սիրվել»։

Ավագ քահանան, որին այս անգամ չհաջողվեց նրանից որևէ բան ստանալ,
չհուսահատվեց առաջին հարվածից տապալվողի պես, այլ գործի դրեց իր զզվելի
զահլատարությունը, սկսեց նրան նեղել իր նամակներով և ապսպրանքներով, նեղում
էր նույնիսկ անձամբ, երբ տեսնում էր, որ նա եկեղեցումն է։ Քանի որ այդ
հետամտումը դամային տաղտուկ ու տհաճություն էր պատճառում, ապա վերջինս
խորհեց քահանայից ազատվել այնպիսի եղանակով, որին նա արժանի էր (եթե,
իհարկե, չկարողանար այլ կերպ ազատվել), բայց չցանկացավ առանց եղբայրների
հետ խոսելու որևէ բան անել։ Եվ ահա, եղբայրներին պատմելով, թե ավագ քահանան
ինչպե՛ս է վարվում իր հետ և թե ինքն ի՛նչ է մտադիր անել, և ստանալով նրանց
անվերապահ համաձայնությունը, նա մի քանի օր հետո ըստ իր սովորության գնաց
եկեղեցի։ Նրան տեսնելուն պես ավագ քահանան մոտեցավ, ինչպես սովորաբար անում
էր, և սկսեց բարեկամավարի զրուցել։ Դաման նրան նայեց սիրալիր հայացքով և,
երբ քահանան սկսեց իր սովորական խոսակցությունը. նրա հետ մի կողմ քաշվելով
և մի խորունկ հառաչ արձակելով՝ ասաց. «Մեսսերե, ես շատ եմ լսել, թե չկա
այնչափ անառիկ մի ամրոց, որն ամենօրյա հարձակումների ենթարկվելով՝ վերջ ի
վերջո գրավված չլինի,— մի բան, որ, ինչպես, տեսնում եմ, կատարվեց և ինձ
հետ։ Դուք ինձ այնպես, եք պաշարել մերթ ձեր քաղցր խոսքերով, մերթ այս, մերթ
այն սիրալիրությամբ, որ ինձ հարկադրեցիք խախտել իմ մտադրությունը, և ես
որոշեցի, քանի որ ձեզ այդքան դուր եմ եկել, ձերը լինել»։ Ավագ քահանան
չափազանց ուրախանալով՝ ասաց. «Մեծապե՜ս շնորհակալ եմ, մադոննա։ Որ ճշմարիտն
ասեմ, շատ էի զարմանում, որ դուք այդքան դիմադրում էիք, քանզի, որքան
հիշում եմ, դեռևս ոչ մի կին ինձ հետ այդպես չի վարվել, դեռ ընդհակառակը,
բանն այնտեղ էր հասել, որ ես երբեմն ասում էի, եթե կանայք արծաթից լինեին՝
նրանցից դրամ շինել չէր կարելի, քանզի ոչ մեկը հարվածին չէր դիմանա։ Բայց
առայժմ դա թողնենք. ե՞րբ և որտե՞ղ կարող ենք հանդիպել»։ Դաման պատասխանեց.
«Սիրելիդ իմ տեր, ե՞րբ. օրվա ո՛ր ժամին որ ցանկանանք, քանզի ես ամուսին
չունեմ, որին պարտավոր լինեի հաշիվ տալ անցրածս գիշերների համար, բայց
գալով այն հարցին, թե որտե՞ղ,— չգիտեմ ինչ ասեմ»։— «Ինչպե՞ս թե
չգիտեք,— ասաց ավագ քահանան։— Իսկ ձեր տա՞նը»։— «Մեսսերե,—
պատասխանեց դաման,— ձեզ հայտնի է, որ ես երկու եղբայր ունեմ, երկուսն էլ
երիտասարդ, որոնք և՛ ցերեկը, և՛ գիշերը տուն են գալիս իրենց ընկերների հետ,
իսկ իմ տունը այնքան էլ մեծ չէ, ուստի այնտեղ հնարավոր կլիներ հանդիպել
միայն ա՛յն դեպքում, երբ մարդ համաձայնվեր համրի պես մնալ, ձայն-ծպտուն
չհանել և կույրի պես խավարում խարխափել։ Եթե ցանկանանք այդպես վարվել,
կարելի է այնտեղ հանդիպել, քանզի նրանք իմ սենյակի հետ գործ չունեն. միայն
թե նրանց սենյակն իմին այնքան մոտ է, որ մարդ ինչքան էլ կամաց խոսի՝
կլսվի»։ Այնժամ ավագ քահանան ասաց. «Մադոննա, վնա՜ս չունի, մի երկու գիշեր
այդպես յոլա գնանք, մինչև որ մտածեմ ու տեսնեմ, թե որտեղ կարող ենք ավելի
հարմար հանդիպել»։— «Դա արդեն ձեր գործն է, մեսսերե,— ասում է
դաման,— միայն թե ձեզ խնդրում եմ, որ այս բանը մեր մեջ մնա և այդ մասին
երբեք ոչ մի խոսք չլսվի»։ Այնժամ քահանան ասաց. «Անհոգ եղեք, մադոննա, և,
եթե հնարավոր է, այնպես արեք, որ հենց այս երեկո միասին լինենք»։—
«Համաձայն եմ»,— պատասխանեց դաման և քահանային ասելով, թե նա ինչպե՛ս և
ե՛րբ պետք է գա իր մոտ, հրաժեշտ տվեց և տուն վերադարձավ։

Այդ դաման մի աղախին ուներ, որը շատ էլ ջահել չէր և այնքան տգեղ ու
այլանդակ դեմք ուներ, որ նմանը չէր գտնվի, քանզի քիթը խիստ տափակ էր,
բերանը ծուռ, պռոշները՝ հաստ, ատամները՝ ցանցառ ու մեծ֊մեծ, փոքր-ինչ շիլ
էր, աչքերը շարունակ ցավում էին, դեմքի գույնն էլ դեղնականաչ էր, այնպես որ
նայողին թվում էր, թե նա ամռանը ոչ թե Ֆիեզոլեում, այլ Սինիգալիայում է
եղել. ի լրումն այդ ամենի, կաղում էլ էր, և աջ ոտքը մյուսից կարճ էր,
անունն էր Չուտա, իսկ քանի որ դեմքը դեղնականաչ էր՝ բոլորը նրան Չուտիցա
էին անվանում։ Բայց, չնայած այլանդակ լինելուն, այդ կինը զուրկ չէր որոշ
խորամանկությունից։

Նրան կանչելով իր մոտ, դաման ասաց. «Չուտի՛ցա, եթե այս գիշեր ինձ մի
ծառայություն մատուցես, ես քեզ մի նոր ու լավ շապիկ կնվիրեմ»։ Շապկի անուն
լսելով, Չուտիցան պատասխանեց. «Մադոննա, եթե ինձ շապիկ նվիրեք՝ ես նույնիսկ
կրակը կնետվեմ, ո՜ւր մնաց թե ուրիշ բան չանեմ»։— «Շատ լավ,— ասաց
դաման,— ես ցանկանում եմ, որ դու այս գիշեր իմ անկողնում պառկես մի
տղամարդու հետ և նրան գուրգուրես, Միայն թե, գիտցի՛ր, ոչ մի խոսք չպիտի
ասես, որպեսզի եղբայրներս ձայնդ չլսեն. դու հո գիտես, որ նրանք քնում են
կողքի սենյակում։ Երբ այդ անես՝ շապիկը կնվիրեմ»։ Չուտիցան ասաց. «Եթե պետք
է, ես չէ թե մեկի՝ վեցի հետ կպառկեմ»։

Եվ ահա, երբ ավագ քահանան, ինչպես իրեն ասված էր, գնաց այնտեղ, իսկ այդ
ժամանակ երկու երիտասարդները, դամայի հետ պայմանավորված, գտնվում էին իրենց
սենյակում և դիտմամբ իրենց ներկայությունը զգալ տվին. այդ պատճառով էլ,
խավարի մեջ սուսուփուս մտնելով դամայի սենյակը, քահանան խարխափելով դիմեց
դեպի այն կողմը, ուր ըստ դամայի ասածի պետք է գտնվեր անկողինը, իսկ
Չուտիցան, որին դաման շատ լավ սովորեցրել էր, թե ինչ պետք է աներ, մոտեցավ
մյուս կողմից։ Կարծելով, թե կողքին իր դաման է պառկած, տեր֊հայրը գրկեց ու
համբուրեց Չուտիցային, սա էլ նրան, և քահանան սկսեց զվարճանալ նրա հետ,
տիրանալով վաղուց ի վեր փափագած բարիքներին։

Այդ խաղը խաղալուց հետո դաման եղբայրներին հրամայեց անել մնացածը, որ
ծրագրել էին։ Եղբայրները, զգուշաբար սենյակից դուրս գալով, դիմեցին դեպի
քաղաքի հրապարակը, և բախտի բերմամբ նրանց մտադրությունը գլուխ եկավ ավելի
դյուրավ, քան սպասում էին, քանզի օրը սաստիկ շոգ էր, և այդ ժամանակ
եպիսկոպոսը հենց այդ երկու երիտասարդների մասին էր հարցնում, որպեսզի
ճեմելով գնար նրանց տունը և այնտեղ գինի խմեր։ Տեսնելով, որ նրանք գալիս
են, եպիսկոպոսը հայտնեց իր ցանկությունը և նրանց հետ ճանապարհ ընկավ։
Մտնելով զովաշունչ գավիթը, ուր շատ մոմեր էին վառված, նա մեծ
բավականությամբ ճաշակեց նրանց ընտիր գինին։ Երբ նա գինին խմեց,
երիտասարդներն ասացին. «Մեսսերե, քանի որ այնպիսի շնորհ արիք, որ
բարեհաճեցիք այցելել մեր նվաստ տնակը, ուր ձեզ հրավիրելու էինք գալիս, ապա
ուզում ենք ձեզ մի բան ցույց տալ և ցանկանում ենք, որ բարեհաճեք տեսնել»։
Եպիսկոպոսը պատասխանեց, թե սիրով կնայի։ Այնժամ երիտասարդներից մեկը մի
վառած ջահ վերցնելով և առաջ ընկնելով՝ եպիսկոպոսին և մյուսներին առաջնորդեց
այն սենյակը, ուր տեր֊հայրը Չուտիցայի հետ պառկած էր։ Տեր֊հայրը շուտ տեղ
հասնելու համար ձին արագ էր քշել ու մինչև նրանց գալը անցել էր ավելի, քան
երեք մղոն և, հոգնած լինելով, հանգստանում էր Չուտիցային գրկած՝ չնայած
շոգին։

Երբ երիտասարդը ջահը ձեռքին, իսկ նրա հետևից եպիսկոպոսն ու մյուսները մտան
սենյակը, եպիսկոպոսին ցույց տվին Չուտիցային գրկած ավագ քահանային։ Այդ
միջոցին քահանան էլ արթնացավ ու շուրջը լուսավորություն և շատ մարդիկ
տեսնելով՝ խիստ ամոթից ու վախից գլուխը խոթեց սավանի տակ։ Եպիսկոպոսը նրան
սաստիկ նախատեց և հրամայեց, որ գլուխը հանի և տեսնի, թե ո՛ւմ հետ է պառկած։
Հասկանալով դամայի խաբեությունը, քահանան ինչպես դրա, այնպես էլ դրա
հետևանքով առաջացած խայտառակության համար այնպես դարդոտեց, որ ասել չի
լինի։ Եպիսկոպոսի հրամանով նա շորերը հագավ և պահակախմբի հսկողությամբ
ուղարկվեց տուն, որպեսզի այնտեղ երկար ապաշխարեր իր գործած մեղքը։ Այնժամ
եպիսկոպոսը ցանկացավ իմանալ, թե ինչպե՛ս է պատահել, որ նա եկել է Չուտիցայի
հետ պառկելու։ Երիտասարդները մի առ մի ամեն ինչ պատմեցին։ Լսելով նրանց
պատմածը, եպիսկոպոսը դամային, ինչպես և երիտասարդներին շատ գովեց այն բանի
համար, որ նրանք, չցանկանալով իրենց ձեռքերն աղտոտել քահանայի արյամբ, նրա
հետ վարվել են ինչպես հարկն է։ Հիշյալ մեղքի համար եպիսկոպոսը քահանային
հրամայեց քառասուն օր ողբալ, բայց սերն ու զայրույթը վերջինիս ստիպեցին
ողբալ քառասունինն օրից ավելի, էլ չասած, որ երկար ժամանակ նա չէր կարող
անցնել փողոցով, որպեսզի երեխաները հետևից մատով ցույց չտային ու չասեին.
«Տեսե՛ք, սա է պառկել Չուտիցայի հետ»։ Դա նրան այնպես էր վրդովում, որ քիչ
էր մնում խելագարվեր։

Ահա այդ կերպ պատվական դաման օձիքն ազատեց զահլատար ու անամոթ քահանայից,
իսկ Չուտիցան էլ իր համար շապիկ վաստակեց։

## Նովել հինգերորդ

_Երեք երիտասարդներ Ֆյորենցիայում հանում են Մարկայից եկած դատավորի
անդրավարտիքը, երբ նա դատավորի աթոռին նստած դատ է վարում։_

Եմիլիան ավարտեց իր պատմությունը և այրին ընդհահուր հավանության արժանացավ,
երբ նայելով Ֆիլոստրատոյին՝ թագուհին ասաց. «Այժմ պատմելու
պարտականությունը քեզ վրա է»։ Վերջինս իսկույն պատասխանեց, թե պատրաստ է
պատմելու, և խոսքն սկսեց այս կերպ.— Սիրելի՛ դամաներ, այն երիտասարդը,
որի անունը քիչ առաջ Ելիզան տվեց, այսինքն Մազո դը Սաջիոն, ինձ դրդում է մի
կողմ թողնել այն նովելը, որը մտադիր էի պատմել, որպեսզի պատմեմ մի ուրիշը՝
նրա և իր մի քանի ընկերների մասին, ճիշտ է, դա անպարկեշտ նովել է և մեջը
այնպիսի բառեր կան, որ դուք կամաչեք գործածել, բայց, չնայած դրան, այնքան
ծիծաղաշարժ է, որ ես այնուամենայնիվ կպատմեմ։

Ինչպես հաճախ լսած կլինեք, շատ անգամ մեր քաղաքը գալիս են մարկացի
ռեկտորներ, սովորաբար ցածրոգի և այնքան ժլատ ու աղքատավարի ապրող մարդիկ,
որ ինչ որ անում են՝ ողորմելի է թվում։ Իրենց այդ բնատուր ժլատության և
գծուծության պատճառով նրանք իրենց հետ այնպիսի դատավորներ ու նոտարներ են
բերում, որոնք ավելի շուտ գութան քշողների ու կոշկակարների են նման, քան
իրավունքի դպրանոցից ելած մարդկանց։ Եվ ահա, երբ եկավ մի ոմն պոդեստա՝ ի
թիվս այլ դատավորների իր հետ բերեց նաև մեկին, որ իրեն անվանում էր Նիկոլա
դա Սան Լեպիդիո և որն իր տեսքով ավելի շուտ փականագործի էր նման, քան որևէ
այլ զբաղմունքի տեր մարդու, և սա ի թիվս այլ դատավորների նշանակված էր
վարելու քրեական գործերը։ Եվ, ինչպես հաճախ պատահում է, որ թեև
քաղաքացիները դատարանում պարզապես ոչ մի գործ չեն ունենում, բայց
այնուհանդերձ երբեմն մտնում են այնտեղ, ահա այդպես մի առավոտ, ընկերոջը
փնտրելով, Մազո դել Սաջիոն մտավ դատարան։ Երբ նա նկատեց այնտեղ նստած
մեսսեր Նիկոլային, սա նրան այնպիսի թամաշա բան թվաց, որ սկսեց ուշադիր
նայել. ու թեև տեսավ նրա մորթե գտակը, գոտիկից կախված բոլորովին մրոտ
թանաքամանը, կապայից էլ երկար ժիլետը և շուտ այլ բաներ, որ կարգին ու
բարեկիրթ մարդու վրա լինել չեն կարող,— թեև այդ ամենը տեսավ, նրա
ուշադրությունը ավելի գրավեց մի ուրիշ բան. դա դատավորի անդրավարտիքն էր,
որի ետևի մասը կախ էր ընկած մինչև սրունքները, և Մազոն այդ նկատեց, քանի որ
նրա հագուստը չափազանց նեղ լինելով՝ առջևի կողմից փեղկվել էր. ուստի, այլևս
այդ անդրավարտիքին չնայելով և բարեկամին փնտրելուց ձեռք քաշելով, նա գնաց
ուրիշներին փնտրելու և գտավ իր ընկերներից երկուսին, որոնցից մեկի անունը
Ռիբի էր, մյուսինը՝ Մատեուցցո, և որոնք պակաս մասխարա մարդիկ չէին, քան
ինքը, և ասաց. «Եթե դուք ընկեր եք, եկեք ինձ հետ գնանք դատարան, ուզում եմ
ձեզ ցույց տալ ամենամազալու բանը, որ երբևէ տեսել եք»։ Ընկերների հետ
գնալով դատարանի շենքը, նա նրանց ցույց տվեց դատավորին ու նրա
անդրավարտիքը։ Նրանք դեռ հեռվից սկսեցին ծիծաղել այդ երևույթի վրա և,
մոտենալով այն նստարանին, որի վրա բազմած էր պարոն դատավորը, տեսան, որ
հեշտությամբ կարելի է սողոսկել ու մտնել դրա տակ. միաժամանակ նկատեցին, որ
այն տախտակը, որի վրա դատավորը հենել էր ոտքերը, ջարդված է, այնպես որ
ճեղքի միջով շատ հեշտ կարելի էր դաստակն ու ձեռքը հանել։ Այնժամ Մազոն
նրանց ասաց. «Ուզում եմ նրա վրայից անդրավարտիքը հանել, դա շատ հեշտ բան
է»։ Ընկերները տեսան ու հասկացան, թե դա ինչպես պետք է արվի, ուստի
պայմանավորվելով, թե ի՛նչ են անելու և ասելու, մյուս օրն առավոտյան նորից
գնացին այնտեղ։ Դատարանր լեփ-լեցուն էր, երբ Մատեուցցոն բոլորովին աննկատ
սողոսկեց նստարանի տակ և հասավ հենց այն տեղին, ուր հանգչում էին դատավորի
ոտքերը։ Այդ ժամանակ Մազոն մոտենայով պարոն դատավորին՝ բռնեց նրա կապայի
փեշը, մյուս կողմից էլ մոտեցավ և նույնն արեց Ռիբին, և Մազոն սկսեց այսպես
խոսել. «Պարոն, ա՛յ պարոն, քանի դեռ ձեր կողքին կանգնած գողը չի հեռացել, ի
սեր աստծո, ասացեք, որ ինձնից գողացած կոշիկները ետ տա. նա մեղքն ուրանում
է, թեև, աչքովս տեսել եմ, մի ամիս էլ չկա, որ տվել է տակերը գցելու»։ Մյուս
կողմից էլ Ռիբին էր գոռում. «Չհավատաք դրան, պարոն, դա սրիկայի մեկն է.
գիտե, որ եկել եմ իր գողացած ճամպրուկը պահանջելու, դրա համար էլ իսկույն
եկել իրեն գցել է այստեղ ու կոշիկների մասին է խոսում, թեև ես վաղուց եմ
կոշիկներ ճարել. թե չեք հավատում, կարող եմ վկա բերել իմ հարևանուհի
Տրեկկային, թափան ծախող Գրասսային և Սանտա Մարիա ա Վերզայի մոտ զիբիլ
հավաքող մարդուն, որը ագարակից վերադառնալիս նրան տեսել է»։ Մազոն էլ իր
կողմից գոռգոռում և Ռիբիին թույլ չէր տալիս որևէ խոսք ասել, իսկ վերջինս
ավելի բարձր էր գոռում։ Այն ժամանակ, երբ դատավորը ոտքի կանգնեց, որպեսզի
ավելի մոտենա նրանց և լավ լսի, Մատեուցցոն, հարմար պահը որսալով, տախտակի
ճեղքից ձեռքը հանեց, բռնեց դատավորի անդրավարտիքի քամակից և թափով ցած
քաշեց։ Անդրավարտիքն իսկույն ցած իջավ, քանզի դատավորը նիհար էր ու անկող։
Երբ նա այդ զգաց և, դեռ գլխի չընկնելով, թե բանն ինչ է, ցանկացավ իրեն
ծածկելու համար հագուստի փեշը փեշի վրա բերել ու նստել, Մազոն մի կողմից,
մյուս կողմից էլ Ռիբին ամուր բռնեցին նրա թևերից և սկսեցին գոռգոռալ.
«Պարո՛ն, լավ բան չեք անում, որ չեք ուզում դատս կտրել, չեք ցանկանում լսել
և ուզում եք գնալ. սրա նման դատարկ գործի համար այստեղ գրագրություն չեն
սկսում»։ Այդպես խոսելով և շորերից բռնած՝ երկար պահեցին նրան, մինչև որ
դատարանում եղած բոլոր մարդիկ տեսան, որ դատավորի անդրավարտիքն հանել են։
Իսկ Մատեուցցոն անդրավարտիքը մի որոշ ժամանակ բռնած պահեց, ապա բաց
թողնելով՝ դուրս եկավ նստարանի տակից և աննկատ հեռացավ։ Երբ Ռիբին իրենց
արածը բավական համարեց՝ ասաց. «Երդվում եմ աստծանով, ես այս բանի համար
կբողոքեմ սինդիկատին»։ Մազոն էլ իր հերթին բաց թողեց նրա հագուստը և ասաց.
«Ո՛չ, ես էլի կգնամ ու կգամ, մինչև որ դուք այնքան զբաղված չլինեք, ինչքան
այս առավոտ»։ Եվ այդպես էլ թողին ու ծլկեցին, յուրաքանչյուրը մի կողմ
գնալով։ Պարոն դատավորը, կարծես քնից արթնացած, բոլորի ներկայությամբ վեր
քաշեց անդրավարտիքը և, միայն այժմ գլխի ընկնելով, թե բանն ինչ է, հարցրեց,
թե ո՞ւր կորան այն անձնավորությունները, որ կոշիկների ու ճամպրուկի մասին
էին վիճում։ Նրանց չգտնելով նա սկսեց երդվել, որ անպայման կհետաքրքրվի ու
կիմանա, թե արդյոք Ֆլորենցիայում նդունվա՞ծ է հանել դատավորների
անդրավարտիքները, երբ նրանք նստած են լինում դատավորական նստարանին։ Մյուս
կողմից էլ պոդեստան, պատահածի մասին լսելով, մեծ հարայ֊հրոց բարձրացրեց,
բայց նրա բարեկամները նրան ասացին, թե դատավորի հետ այդպես վարվելու միակ
նպատակը եղել է ցույց տալ, որ ֆլորենտացիները հասկանում են, թե նա ինչո՛ւ է
դատավորների փոխարեն իր հետ ոչխարներ բերել, քանզի դրանք նրա վրա էժան են
նստել։ Դրա համար էլ նա ավելի լավ համարեց լռել, և այս անգամ գործը դրանով
էլ վերջացավ։

## Նովել վեցերորդ

_Կալանդրինոյի խոզը գողանալով, Բրունոն և Բուֆալմակոն նրան համոզում են
կոճղապղպեղի հաբերով և վերնաչչայով գտնելու փորձ անել, իսկ իրեն հալվեի
հաբեր են տալիս։ Այնպես են դուրս բերում, թե նա ինքն է խոզը գողացել, և
ստիպում են, որ իրենց մի բան տա, եթե չի ցանկանում, որ այդ մասին կնոջը
պատմեն։_

Նոր էր ավարտվել Ֆիլոստրատոյի նովելը, որի վրա շատ ծիծաղեցին, երբ թագուհին
Ֆիլոմենային հրամայեց շարունակել, և նա սկսեց այս կերպ.— Չքնաղագե՛ղ
դամաներ, ինչպես որ Մազոյի անունը Ֆիլոստրատոյին դրդեց պատմել այն նովելը,
որ մենք լսեցինք, այնպես էլ ոչ այլ ինչ, եթե ոչ Կալանդրինոյի և նրա
ընկերների անունը ինձ դրդում է նրանց մասին պատմել մի այլ նովել, որը,
կարծում եմ, ձեզ դուր պիտի գա։

Հարկ չունեմ պատմելու, թե ովքեր էին Կալանդրինոն և նրա ընկերները, քանզի
նրանց մասին դուք արդեն շատ եք լսել։ Ուստի առաջ կանցնեմ ու կասեմ, որ
Կալանդրինոն Ֆլորենցիայից ոչ այնքան հեռու կնոջ օժիտով ստացած մի կալվածք
ուներ, որից ի թիվս այլ եկամուտների տարեկան մի խոզ էր ստանում, և նա
սովորություն ուներ միշտ սեպտեմբեր ամսին կնոջ հետ գյուղ գնալ, խոզը մորթել
և այնտեղ էլ աղել։

Մի անգամ, ի միջի այլոց, այնպես պատահեց, որ կինը այնքան էլ առողջ չէր, և
Կալանդրինոն մենակ գնաց խոզը մորթելու։ Երբ Բրունոն և Բուֆալմակոն այդ
մասին լսեցին ու իմացան, որ կինը այնտեղ չի գնալու, գնացին իրենց շատ
մտերիմ մի քահանայի մոտ, որ Կալանդրինոյի հարևանն էր, որպեսզի հետը մի քանի
օր ժամանակ անցկացնեին։ Առավոտյան, երբ նրանք տեղ հասան, Կալանդրինոն խոզը
մորթել էր և ընկերներին քահանայի հետ տեսնելով ձայն տվեց ու ասաց. «Բարո՜վ
եք եկել։ Ես կուզենայի տեսնեիք, թե ինչ տնարար մարդ եմ»,— և, նրանց իր
տունը տանելով, ցույց տվեց հիշյալ խոզը։ Նրանք տեսան, որ խոզն աննման է, և
իմացան, որ Կալանդրինոն ցանկանում է այն աղել տնային գործածության համար։
Այնժամ Բրունոն ասաց. «Ի՛հ, ինչ հիմար մարդ ես։ Խոզը ծախիր, փողը կուտենք,
քեֆ կանենք, իսկ դու կնոջդ կասես, թե գողացել են»։— «Ոչ, նա չի հավատա և
ինձ տնից դուրս կանի»,— պատասխանեց Կալանդրինոն,— իզուր մի համոզեք, ես
այդ բանն անողը չեմ»։ Շատ խոսեցին ու լեզու թափեցին, բայց բան դուրս չեկավ։
Կալանդրինոն նրանց հրավիրեց ընթրել աստծու տվածով, բայց նրանք չցանկացան
նրա մոտ ընթրել ու նեղացած թողին գնացին։ Գնալուց հետո Բրունոն
Բուֆալմակոյին ասաց. «Այս գիշեր դրա խոզը չգողանա՞նք»։——«Իսկ ինչպե՞ս
գողանանք»,— հարցրեց Բուֆալմակոն։ Բրունոն ասաց. «Ես արդեն մտածել եմ, թե
ինչպե՛ս, միայն թե նա խոզի տեղը չփոխի»։— «Որ այդպես է՝ գողանանք,—
պատասխանեց Բուֆալմակոն,— և ինչո՞ւ չպիտի գողանանք։ Գողանանք, իսկ հետո
այստեղ տեր֊հոր հետ անուշ անենք»։ Քահանան ասաց, թե դա շատ հաճելի կլինի
իրեն։ Եվ այնժամ Բրունոն ասաց. «Դրա համար հարկավոր է մի ֆանդ բանացնել։
Դու լավ գիտես, Բուֆալմակո, թե Կալանդրինոն որքա՛ն ժլատ մարդ է և ինչպիսի՛
սիրով է կոնծում, երբ ուրիշ մարդ է վճարում։ Գնանք, նրան տանենք գինետուն,
իսկ այնտեղ տերտերը թող այնպես ցույց տա, թե մեզ պատված լինելու համար
բոլորի փոխարեն ինքն է վճարելու և նրան թույլ չի տա վճարել։ Նա կհարբի, իսկ
հետո մեզ համար հեշտ կլինի մեր ուզածն անել, որովհետև տանը ուրիշ մարդ
չկա»։

Եվ Բրունոն իր ասածն արեց։ Կալանդրինոն տեսնելով, որ քահանան թույլ չի
տալիս վճարել, սկսեց խմել, ու թեև քիչ խմելուց էլ հարբում էր՝ կարգին
կոնծեց։ Ուշ գիշեր էր արդեն, երբ նա չցանկանալով ընթրել՝ հեռացավ գինետնից,
մտավ տուն և կարծելով, թե դուռը կողպել է, թողեց բաց ու պառկեց քնելու։
Բուֆալմակոն և Բրունոն գնացին քահանայի մոտ ընթրելու։ Ընթրելուց հետո իրենց
հետ որոշ գործիքներ վերցնելով, որպեսզի կարողանային Կալանդրինոյի տունը
մտնել այն տեղից, որ Բրունոն նշան էր արել, նրանք սուսուփուս գնացին
այնտեղ, բայց դուռը բաց գտնելով՝ հանգիստ ներս մտան, խոզը վերցրին, տարան
քահանայի տունը, թաքցրին ու պառկեցին քնելու։

Կալանդրինոն, որի գլխից գինու գոլորշիներն արդեն ցնդել էին, առավոտյան
տեղից վեր կացավ և ցած իջնելուն պես տեսավ, որ իր խոզը չկա, իսկ տան դուռը
բաց է։ Ուստի սրան֊նրան հարցուփորձ անելով, թե արդյոք չգիտեն ո՞վ է խոզը
վերցրել, և կորցրածը չգտնելով, սկսեց հարայ տալ ու գոռալ, թե իր պես աղքատ,
իր պես խեղճ մարդու խոզը գողացել են։ Բրունոն ու Բուֆալմակոն արթնանալով՝
վեր կացան ու գնացին Կալանդրինոյի մոտ, որպեսզի լսեն, թե նա խոզի մասին ինչ
է ասելու։ Կալանդրինոն հենց որ նրանց տեսավ, լացը հազիվ զսպելով ձայն տվեց
ու ասաց. «Վա՜յ ինձ, ընկերտի՛նք, խոզս գողացել են»։ Բրունոն նրան
մոտենալով՝ ցածր ձայնով ասաց. «Ա՜յ քեզ բան, գոնե մի անգամ խելոք բան
ասա»։— «Հեյ֊վա՜խ,— ասաց Կալանդրինոն,— ախար ճիշտ եմ ասում»։—
«Այդպես էլ ասա,— շարունակեց Բրունոն,— այնպես գոռա, որ մարդիկ կարծեն,
թե իսկապես գողացել են»։ Այնժամ Կալանդրինոն ավելի բարձր գոռաց. «Աստվա՜ծ
վկա, ճիշտ եմ ասում, գողացել են»։ Իսկ Բրունոն հուշում էր. «Լավ ես խոսում,
շա՜տ լավ։ Այդպես էլ պետք է, ավելի բարձր գոռա, թող քեզ լավ լսեն ու
կարծեն, թե ճիշտ ես ասում»։ Կալանդրինոն ասաց. «Դու ինձ կստի պես հոգիս
ծախել սատանային։ Ես քեզ բան եմ ասում, իսկ դու չես հավատում։ Կախաղանի
բաժի՜ն դառնամ, եթե չեն գողացել»։— «Իսկ ինչպե՞ս կարող էր այդպիսի բան
պատահել,— հարցրեց այնժամ Բրունոն։— Դեռ երեկ ես խոզն այստեղ տեսա։
Չլինի թե ուղում ես ինձ էլ հավատացնել, որ գողացել են»։ Կալանդրինոն
պատասխանեց, «Ինչ որ ասում եմ՝ հավատա»։— «Ախար ինչպե՞ս կարող էր
պատահել»,— հարցրեց Բրունոն։ «Իսկապես գողացել են,— ասաց
Կալանդրինոն,— դրա համար էլ ես, դժբախտս, չեմ իմանում, թե ինչպես պիտի
տուն գնամ, կինս չի հավատա, իսկ եթե հավատա էլ՝ ամբողջ տարին ինձ օր ու արև
չի տա»։ Այնժամ Բրունոն ասաց. «Աստված մի արասցե, եթե այդպես է, վա՜տ բան է
պատահել։ Բայց գիտե՞ս ինչ, Կալանդրինո, երեկ ես ինքս քեզ սովորեցրի այսպես
ողբալ, և չեմ ցանկանում, որ կնոջդ հետ մեզ էլ ձեռ առնես»։ Կալանդրինոն
սկսեց բղավել ու ողբալ. «Ինչո՞ւ եք ստիպում, որ համբերությունից դուրս գամ,
հայհոյեմ աստծուն ու սրբերին և ինչ որ կա ու չկա։ Ես ձեզ ասում եմ, որ
գիշերը խոզս գողացել են»։ Այնժամ Բուֆալմակոն ասաց. «Եթե այդպես է, պետք է
խոզը գտնելու մի հնար մտածենք»։— «Իսկ ի՞նչ հնար կարող եք մտածել»,—
հարցրեց Կալանդրինոն։ Այնժամ Բուֆալմակոն ասաց. «Հո որևէ մեկը հնդկաստանից
չէր գա ու խոզդ գողանա, պարզ է, որ հարևաններիցդ մեկնու մեկն է տարել։ Ես
կարողանում եմ հաց ու պանրի վրա գուշակել. եթե դու հաջողացնեիր նրանց
բոլորին մի տեղ հավաքել, իսկույն կիմանայինք, թե ով է գողացել»։—
«Ի՜հ,— ասաց Կալանդրինոն,— հաց ու պանրով ի՞նչ կարող ես անել իմ ղոչաղ
հարևաններից մի քանիսին, քանի որ, հավատացած եմ, նրանցից մեկնումեկն է
գողացել, գլխի կրնկնեն, թե բանն ինչ է, և չեն գա»։— «Բա ի՞նչ անենք»,—
հարցրեց Բուֆալմակոն։ Բրունոն պատասխանեց. «Այդ բանը պետք է անել
կոճղապղպեղի հաբերով և լավ վերանչչայով ու նրանց հրավիրել խմելու։ Նրանք
գլխի չեն ընկնի ու կգան, իսկ կոճղապղպեղի հաբերը կարելի է օրհնել տալ ճիշտ
այնպես, ինչպես հաց ու պանիրը»։— «Իսկապես, ճիշտ ես ասում,— ասաց
Բուֆալմակոն,— իսկ դու ի՞նչ կասես, Կալանդրինո, անե՞նք այդ բանը»։
Կալանդրինոն պատասխանեց. «Իհարկե, ի սեր աստծո արեք։ Թե իմանայի ով է
գողացել վիշտս կիսով չափ կթեթևանար»։— «Որ այդպես է,— ասաց Բրունոն,—
ես քո խաթեր համար պատրաստ եմ գնալ Ֆլորենցիա այդ բաները բերելու, եթե ինձ
փող տաս»։

Կալանդրինոն քառասուն սոլդի չափ փող ուներ, որը և տվեց նրան։ Գնալով
Ֆլորենցիա, մի բարեկամ դեղագործի մոտ, Բրունոն նրանից մի գրվանքա
կոճղապղպեղի հաբ գնեց և պատվիրեց երկու գրվանքա էլ հալվեի հաբ պատրաստել։
Ապա պատվիրեց երկու տեսակի հաբերն էլ շաքարապատել, նրանց վրա նշաններ անել,
որպեսզի հեշտ կարողանար զանազանել։ Այնուհետև, մի շիշ լավ վերնաչչա գնելով,
նա վերադարձավ գյուղ՝ Կալանդինոյի մոտ, ասաց. «Վաղն առավոտյան խմելու
հրավիրիր այն մարդկանց, ում վրա որ կասկածում ես։ Վաղը տոն օր է, բոլորը
սիրով կգան։ Իսկ ես այս գիշեր Բուֆալմակոյի հետ հաբերը կհմայեմ և կբերեմ
տունդ։ Քո խաթեր համար հաբերը ես ինքս կբաժանեմ և ինչ որ պետք է կասեմ ու
կանեմ»։

Կալանդրինոն այդպես էլ արեց։ Երբ մյուս օրն առավոտյան եկեղեցու առաջ գտնվող
լաստենու տակ բավական բազմություն էր հավաքվել,- մի մասը գյուղում գտնվող
ֆլորենտացի երիտասարդներ, մի մասն էլ գյուղացիներ,— Բրունոն ու
Բուֆալմակոն եկան, բերելով հաբերի տուփն ու գինու շիշը։ Բոլորին շուրջանակի
կանգնեցնելով, Բրունոն ասաց. «Պարոնա՛յք, ես պետք է ձեզ բացատրեմ ձեր
այստեղ գտնվելու պատճառը, որպեսզի հետագայում, եթե ձեզ որևէ անհաճո բան
պատահի, ինձնից չնեղանաք։ Այս գիշեր Կալանդրինոյից, որն այստեղ ներկա է,
գողացել են մի հիանալի խոզ, և նա չի կարողանում պարզել, թե խոզն ում մոտ է,
իսկ քանի որ ոչ ոք չէր կարող գողանալ, բացի այստեղ գտնվող մեկնումեկիցս,
դրա համար էլ, ցանկանալով իմանալ, թև ո՛վ է գողացել, նա մեզ առաջարկում է
մարդագլուխ մի հաբ ուտել և վրան գինի խմել։ Այս գլխից իմացած եղեք, որ ում
մոտ որ խոզը դտնվում է՝ չի կարողանա հաբը կուլ տա. դեռ ավելին, դա նրան
թույնից էլ դառը կթվա, և ստիպված կլինի դուրս թքել։ Ուստի, քանի դեռ այսքան
մարդու առաջ ոչ ոք չի խայտառակվել, լավ կլինի, որ գողն իր մեղքը խոստովանի
տերտերին, ես էլ այս գործից ձեռք քաշեմ»։

Բոլոր ներկա գտնվողներն ասացին, թե պատրաստ են հաբն ուտել։ Ուստի նրանց,
այդ թվում և Կալանդրինոյին, շարք կանգնեցնելով, Բրունոն մի ծայրից սկսելով՝
ամեն մեկին մի հաբ տվեց։ Հասնելով Կալանդրինոյին, նա վերցրեց ու նրա ձեռքը
խոթեց դառն հաբերից մեկը։ Կալանդրինոն իսկույն հաբը բերանը դրեց և սկսեց
ծամել, բայց հենց որ հալվեի համն առավ, դառնությանը դիմանալ չկարողանալով,
դուրս թքեց։ Բոլորն իրար երեսի էին նայում, տեսնելու համար, թե ո՛վ է հաբը
դուրս թքելու։ Բրունոն դեռ շարունակում էր հաբերը բաժանել, ձևացնելով թե
ոչինչ չի նկատում, երբ լսեց, որ հետևից մեկն ասում է. «Հը՛, Կալանդրինո,
այս ի՞նչ բան է»։ Ուստի արագ շուռ գալով ու տեսնելով, որ Կալանդրինոն իր
հաբը դուրս է թքել, Բրունոն ասաց. «Սպասիր, գուցե ուրիշ պատճառով է դուրս
թքել։ Հապա մի ուրիշը վերցրու»։ Եվ վերցրեց ու նրա բերանը դրեց երկրորդ
հաբը, ապա բաժանեց֊վերջացրեց մնացած հաբերը։

Եթե առաջին հաբը Կալանդրինոյին դառն էր թվացել, ապա երկրորդը դառնից էլ
դառը թվաց։ Բայց, չնայած դրան, ամաչելով դուրս թքել, մի որոշ ժամանակ
ծամելով պահեց բերանում, և, քանի դեռ պահում էր, այնպիսի մեծ֊մեծ
արցունքներ էր թափում, որ կարծես ընկույզներ լինեին։ Ի վերջո, այլևս
չդիմանալով, առաջինի պես դա էլ դուրս թքեց։ Բուֆալմակոն և Բրունոն բոլորին
գինի խմցրին։ Կալանդրինոյի արածը տեսնելով, բոլորն ասացին, թե անշուշտ նա
ինքն է գողացել խոզը, մարդիկ էլ եղան, որ նրան մի լավ թքեցին ու մրեցին։

Երբ նրանք ցրվեցին, և Բրունոն ու Բուֆալմակոն մնացին Կալանդրինոյի հետ,
Բուֆալմակոն նրան ասաց. «Ես համոզված էի, որ խոզը ինքդ էիր տակովն արել,
իսկ մեզ ուզում էիր հավատացնել, թե գողացել են, որպեսզի նրա փողով մեզ
չխմեցնեիր»։ Կալանդրինոն, որը հալվեի դառնությունը դեռ դուրս չէր թքել,
սկսեց աստծու անունով երդվել, թե իր մոտ խոզ չկա։ Բուֆալմակոն ասաց. «Իսկ
խոզիդ ի՞նչ տվին, ախպերացո՛ւ, ճիշտն ասա։ Մի վեց ֆլորին տվի՞ն»։
Կալանդրինոն այդ լսելով քիչ էր մնում գժվեր։ Այնժամ Բրունոն ասաց. «Լսի՛ր,
տես ինչ եմ ասում, Կալանդրինո, մեզ հետ այն հաբերն ու գինին ճաշակողներից
մեկն ինձ ասաց, որ դու այստեղ մի աղջիկ ես ճարել, որին պահում ես մոտդ և
հավաքածդ փողը նրան տալիս։ Այդ մարդը հավատացած է, որ խոզն հենց նրան ես
ուղարկել։ Լա՜վ ես սովորել մարդկանց ձեռ առնել։ Մի անգամ բոլորիս տարար
Մունիոնե սև քարեր հավաքելու և, մեզ իշի տեղ դնելով, թողիր-գնացիր, իսկ
հետո հենց մեզ ուզում էիր հավատացնել, թե այն քարը գտել էիր։ Այդպես էլ
հիմա ուզում ես երդվելով հավատացնել, թե խոզդ, որ նվիրել ես կամ թե ծախել,
գողացել են։ Մենք քո օյինբազությունները լավ գիտենք, այնպես որ էլ չես
կարող խաբել։ Բայց քանի որ մենք շատ չարչարվեցինք այն ֆանդը բանացնելու
համար, որոշել ենք, որ դու մեզ երկու աքաղաղ տաս, թե չէ մոննա Տեսսային
ամեն ինչ կպատմենք»։ Տեսնելով, որ իրեն չեն հավատում և որ իր վիշտն առանց
այն էլ փոքր չէ, և չցանկանալով, որ դեռ կինն էլ տաքանա, Կալանդրինոն նրանց
երկու աքաղաղ տվեց։ Իսկ նրանք խոզն աղեցին ու տարան Ֆլորենցիա,
Կալանդրինոյին վնասի տակ գցելով և խաղք ու խայտառակ անելով։


## Նովել յոթերորդ

_Դպիրը սիրում էր մի այրու, սա, ուրիշի վրա սիրահարված, նրան ստիպում է
ձմռան գիշերին իրեն սպասելով՝ մնալ ձյան վրա. հետագայում դպիրի խորհրդով
այրին ստիպված է լինում հուլիսի կեսերին ամբողջ օրը մերկացած կանգնել
աշտարակի վրա՝ տանջվելով ճանճերից, պիծակներից ու արեգակի ճառագայթներից։_

Շատ ծիծաղեցին դամաները խեղճ Կալանդրինոյի վրա և դեռ ավելի կծիծաղեին, եթե
չխղճային այն բանի համար, որ նրա խոզը գողացողներն աքաղաղներին էլ տեր
դարձան։ Երբ նովելն ավարտվեց, թագուհին Պամպինեային հրամայեց իր
պատմությունն անել, և նա իսկույն ևեթ սկսեց այսպես.— Թանկագի՛ն դամաներ,
հաճախ է, պատահում, որ խորամանկությունը պարտվում է խորամանկությունից,
ուստի և ուրիշներին ծանակելով զվարճանալը խելացի բան չէ։ Նախորդ
պատմություններից շատերը լսելիս մենք շատ ենք ծիծաղել այն խաղերի վրա, որ
ոմանք խաղացել են սրա֊նրա գլխին, բայց դեռևս չենք պատմել դրա համար վրեժ
լուծելու և ոչ մի դեպքի մասին։ Եվ ահա ես ցանկանում եմ ձեր մեջ փոքր֊ինչ
կարեկցանք շարժել այն արժանի հատուցման առթիվ, որ ստացավ մեր
համաքաղաքացուհիներից մեկը, որի մտածածն իր գլխին եկավ և քիչ մնաց մահ
պատճառեր։ Ձեզ համար այս պատմությունը լսելն անօգտակար չի լինի, քանզի էլ
ավելի կզգուշանաք ուրիշներին ձեռ առնելուց և խոհեմաբար կվարվեք։

Դեռ շատ տարիներ չեն անցել, որ Ֆլորենցիայում ապրում էր շատ լավ տոհմի
պատկանող, այս աշխարհի բարիքներով բավական հարուստ, դեռատի, սիրուն ու
գոռոզամիտ մի կին, անունը Ելենա։ Ամուսնու մահից հետո այրի մնալով, նա
այլևս չէր ուզում մարդու գնալ, քանզի սիրահարված էր մի գեղեցիկ ու դուրեկան
երիտասարդի, և ամեն հոգս թողած, իր աղախնի օգնությամբ, որին շատ էր
վստահում, նրա հետ շատ հաճելի ժամանակ էր անցկացնում։ Այդ միջոցին եղավ որ
Ռինիերի անունով մի երիտասարդ, որ մեր քաղաքի ազնվատոհմ մարդկանցից մեկն էր
և երկար ժամանակ սովորել էր Փարիզում,— ոչ թե նրա համար, որ հետո շատերի
պես իր գիտությունը մանր-մունր բաների նվիրեր, այլ որպեսզի իմանար գոյի
հիմունքներն ու պատճառները, մի բան, որ շատ կպատշաճե առաքինի մարդուն,—
Փարիզից Ֆլորենցիա վերադարձավ, ուր և բնակություն հաստատեց, շատ հարգված
լինելով ինչպես իր ազնվության, այնպես էլ գիտելիքների համար։ Բայց, ինչպես
հաճախ է պատահում, որ խորունկ բաներն ավելի լավ հասկացողին սերն ավելի շուտ
է սանձահարում, նույնը պատահեց և հիշյալ Ռինիերիին։ Երբ մի անգամ նա
ուրախանալու համար գնացել էր մի տոնախմբության, այնտեղ աչքովն ընկավ այդ
Ելենան, որր սև էր հազել, ինչպես հագնում են մեր այրիները, և որը նրա
կարծիքով, այնքան գեղեցիկ էր ու հմայիչ, որ նրան թվաց, թե երբևէ այդպիսի
կին չի տեսել, և մատծեց, որ միայն նա կարող է իրեն երջանիկ համարել, ով
բախտ կունենա նրան իր գիրկն առնելու։ Նա մի երկու անգամ աչքեց դամային,
բայց քանի որ հասկանում էր, որ ոչ մի թանկագին ու մեծ բան առանց
դժվարության ձեռք չի բերվում, որոշեց ամեն ջանք ու եռանդ գործադրել նրան
դուր գալու համար, որպեսզի դուր գալուց հետո արժանանար նրա սիրույն և ապա
հնարավորություն ունենար նրան տիրանալու։ Դեռատի կինը, որ բնավ էլ հայացքը
վար չէր խոնարհել, այլ ընդհակառակը, իր արժեքը լավ իմանալով և իրեն
գնահատելով նույնիսկ ավելի, քան պետք էր, աչքերը վարպետորեն խաղացնելով
շուրջն էր դիտում և արագ կռահում, թե ո՛վ է իրեն հաճույքով նայում,
Ռինիերիին նկատեց և ծիծաղելով ինքն իրեն ասաց. «Այսօր իզուր չեմ եկել
այստեղ, քանզի, եթե չեմ սխալվում, այս միամիտի քթից բռնել եմ»։ Եվ նա սկսեց
երբեմն խեթ-խեթ նայել Ռինիերիին, ցանկանալով հնարավորին չափ ցույց տալ, թե
նրանով հետաքրքրվում է. մյուս կողմից էլ, նա կարծում էր, թե որքան շատ
տղամարդկանց հրապուրի ու որսա՝ նրանց ցանկությունը կատարելու հույսեր
տալով, այնքան իր գեղեցկությունը մեծ արժեք կունենա, մանավանդ այն մարդու
աչքին, որին իր գեղեցկության հետ միասին տվել էր և սերը։

Ուսյալ դպիրը, փիլիսոփայական բոլոր մտքերը մի կողմ դնելով, ամբողջ հոգով
անձնատուր եղավ այրուն և, հուսալով նրան դուր գալ, իմացավ, թե նա որ տանն է
ապրում, և սկսեց դրա մոտով գնալ ու գալ՝ իր զբոսանքները քողարկելով զանազան
պատրվակներով։ Դաման վերոհիշյալ պատճառով դրա համար սնապարծելով, ձևացնում
էր, թե նրան տեսնելը շատ հաճելի է, և ահա դպիրը, պատեհ առիթ գտնելով,
թաքուն համաձայնության եկավ նրա աղախնի հետ, որին պատմեց իր սիրո մասին և
խնդրեց տիրուհու վրա այնպես ներգործել, որ իր նկատմամբ բարեհաճ լինի։
Աղախինը խոստումներ տալու մեջ շատ շռայլ էր և ամեն ինչ հայտնեց տիրուհուն,
որը նրան լսելով և այնպես ծիծաղելով, ինչպես դեռ ոչ ոք, ասաց. «Մի տես այդ
մարդն ո՜ւր է եկել֊հասել Փարիզից բերած իմաստությունը կորցնելու համար։
Շա՛տ լավ, թույլ կտանք, որ իր փափագին հասնի։ Եթե նորից հետդ խոսելու լինի,
ասա, որ ես նրան ավելի եմ սիրում, քան ինքն ինձ, բայց պարտավոր եմ իմ ազնիվ
անունը պահպանել, որպեսզի կարողանամ մյուս կանանց պես գլուխս բարձր պահել.
եթե նա այնպես խելոք է, ինչպես ասում են, դրա համար պետք է ինձ ավելի
գնահատի»։ Թշվա՜ռ, թշվա՜ռ կին. չգիտեր, սիրելինե՛րս, թե դպիրների հետ գլուխ
դնելն ի՛նչ կնշանակե։

Երբ աղախինը դպիրին հանդիպեց, վարվեց այնպես, ինչպես տիրուհին հրամայել էր։
Ուրախացած դպիրն անցավ ավելի ջերմ խնդրանքների, սկսեց նամակներ գրել ու
նվերներ ուղարկել. դաման այդ բոլորն ընդունում էր, բայց ընդհանուր խոսքեր
ասելուց բացի, ոչ մի պատասխան չէր տալիս։ Այդ կերպ նրան երկար կերակրեց
խոստումներով։ Վերջապես, երբ դաման սիրեկանին ամեն ինչ պատմեց և երբ
վերջինս դրա համար սկսեց երբեմն նրա հետ կռվել և որոշ չափով խանդել, ապա,
ցույց տալու համար, որ սիրեկանն իր վրա իզուր է կասկածում, նա աղախնին
ուղարկեց դպիրի մոտ, որը հանգիստ չէր տալիս, և աղախինը տիրուհու անունից
նրան ասաց, թե այն օրից ի վեր, ինչ ինքը հավաստիացել է, որ նա իրեն սիրում
է, ոչ մի կերպ ժամանակ չի գտել նրա համար որևէ հաճելի բան անելու, բայց
հույս ունի ջրօրհնեքին, որն արդեն մոտ է, տեսնվել, ուստի, եթե ցանկանում է,
թող տոնի հաջորդ օրվա գիշերամտին լինի իրենց բակում, ուր ինքը առաջին իսկ
հնարավորության դեպքում կգա մոտը։

Ուրախացած ավելի, քան որևէ մեկն աշխարհիս երեսին, դպիրը նշանակված ժամին
գնաց իր սիրուհու տունը և, երբ աղախինը նրան ներս թողեց բակը և դուռը վրան
կողպեց, սկսեց սպասել։ Իսկ դաման այդ երեկո սիրեկանին կանչել էր իր մոտ և
նրա հետ ուրախ տրամադրությամբ ընթրելուց հետո բացատրել, թե գիշերը ինչ է
մտադիր անել, ապա ասել. «Հիմա կտեսնես, թե ինչպե՛ս եմ սիրում այն մարդուն,
որին հիմարաբար խանդում էիր»։ Սիրեկանն այդ խոսքերը լսել էր մեծ
բերկրանքով, դամայի ասածը կատարված տեսնելու ցանկությունից այրվելով։

Այնպես էր պատահել, որ նախօրեին շատ ձյուն էր եկել և ամեն ինչ ծածկել, այդ
պատճառով էլ բակում մի քիչ մնալուց հետո դպիրն սկսեց մրսել ավելի, քան
ցանկալի կլիներ, բայց և այնպես, հատուցման հույսով, համբերությամբ դիմանում
էր։ Մի որոշ ժամանակ անցնելուց հետո դաման սիրեկանին ասաց. «Գնանք սենյակը
և լուսամուտից նայենք, թե ի՛նչ է անում այն մարդը, որին խանդում էիր, և
ի՛նչ պատասխան է տալու աղախնիս, որին ուղարկել եմ հետը խոսելու»։ Եվ ահա,
մոտենալով լուսամուտներից մեկին և աննկատ ամեն ինչ տեսնելով, նրանք լսեցին,
թե ինչպես մյուս լուսամատից աղախինը խոսում էր դպիրի հետ և ասում.
«Ռինիերի, տիրուհիս վշտացած է, ինչպես դեռ ոչ մի կին, քանզի այս երեկո նրա
եղբայրներից մեկը եկավ իր մոտ, երկար զրուցեց, ապա ցանկացավ հետը ընթրել և
դեռ մինչև հիմա չի գնացել. բայց, կարծում եմ, շուտով կգնա։ Հենց այդ էր
պատճառը, որ նա չկարողացավ գալ քեզ մոտ, բայց հիմա շուտով կգա։ Տիրուհիս
խնդրում է, որ շատ սպասելուդ համար չբարկանաս»։ Հավատալով նրա ասածին,
դպիրը պատասխանեց. «Դամային ասա, որ քանի դեռ հնարավորություն չի ունենա
գալու, թող ինձ համար չանհանգստանա, միայն թե, հենց որ հնարավոր լինի, թող
գա»։ Աղախինը վերադարձավ և գնաց քնելու։ Այնժամ դաման սիրեկանին ասաց.
«Դեհ, ի՞նչ կասես։ Մի՞թե կարծում ես, որ եթե նրա նկատմամբ անտարբեր չլինեի՝
թույլ կտայի, որ ներքևում կանգնած այդպես սառչեր»։ Այդ ասելուց հետո դաման
ու սիրեկանը անկողին մտան, ուր խեղճ դպիրի վրա ծիծաղելով երկար զվարճացան։

Դպիրը բակում քայլելով՝ տաքանալու համար շարժումներ էր անում. ոչ նստելու
տեղ կար, որ նստեր, ոչ էլ մի անկյուն, ուր ցրտից պատսպարվեր։ Նա անիծում էր
դամայի եղբորը, որն այնքան ուշանում էր նրա մոտ, և ինչ ձայն որ լսում էր՝
կարծում էր, թե դաման է դուռը բացում, բայց խեղճի հույսերն իզուր էին։

Սիրեկանի հետ մինչև կեսգիշեր զվարճանալուց հետո, դաման վերջապես ասաց.
«Ի՞նչ կասես, հոգի՛ս, մեր դպիրի մասին։ Քո կարծիքով ո՞րն է ավելի — նրա
խոհեմությունը, թե այն սերը, որ տածում եմ նրա նկատմամբ։ Մի՞թե
սառնամանիքը, որի մեջ նրան ստիպել եմ կանգնել, սրտիցդ չպիտի վանի այն
զգացմունքը, որ վերջերս հարուցեցին իմ կատակները»։ Սիրեկանը պատասխանեց.
«Հոգյա՛կս, հիմա ես գիտեմ, որ ինչպես դու իմ երջանկությունը, հանգիստն ու
մխիթարութունն ես, այնպես էլ նույնը ես եմ քեզ համար»։— «Դեհ համբարիր
ինձ հազար անգամ, որ տեսնեմ՝ ճի՞շտ ես ասում»,— ասաց դաման։ Այդ պատճառով
էլ նրան պինդ գրկելով, սիրեկանը համբուրեց չէ թե հազար, այլ հարյուր հազար
անգամ։

Մի որոշ ժամանակ այդպես զրուցելուց հետո, դաման ասաց. «Վեր կենանք ու գնանք
տեսնենք, թե արդյոք չի հանգել այն կրակը, որի մեջ իմ այդ նոր սիրեկանը
այրվում էր օրնիբուն, ինչպես գրում էր իր նամակներում»։ Վեր կենալով ու
մոտենալով նույն լուսումուտին ու նայելով դեպի բակը, նրանք տեսան, որ դպիրը
ատամները չխչխկացնելով ձյան վրա պարում էր ու ոստոստում, և սաստիկ ցրտից
այնքան արագ էր պարում, որ իրենց կյանքում այդպիսի պար չէին տեսել։ Այնժամ
դաման ասաց. «Հիմա ի՞նչ կասես, ցանկալի՛դ իմ։ Տեսնո՞ւմ ես, ես կարողանում
եմ տղամարդկանց ստիպել, որ առանց փողի ու պարկապզուկի էլ պարեն»։ Սիրեկանը
ծիծաղելով պատասխանեց. «Տեսնում եմ, խնդությո՛ւնդ իմ»։ Այնժամ դաման ասաց.
«Ուզում եմ իջնենք մուտքի դռան մոտ. դու սուս կմնաս, իսկ ես կսկսեմ հետը
խոսել. տեսնենք ինչ կասի։ Միգուցե մենք դրանով զվարճանանք ոչ պակաս, քան
հիմա նրան նայելով»։

Սենյակից դուրս գալով, նրանք սուսուփուս իջան ու մոտեցան դռանը. դաման,
դուռը չբացելով, բացվածքի միջից ձայն տվեց նրան։ Լսելով, որ դաման իրեն
կանչում է, դպիրը փառք տվեց աստծուն, որ վերջապես ներս է մտնելու, և դռանը
մոտենալով ասաց. «Այստեղ եմ, մադոննա, ի սեր աստծո, բացեցեք, ցրտից մեռնում
եմ»։ Դաման պատասխանեց. «Չէ՜ մի արդեն փետացել ես։ Մի քիչ ձյուն է եկել և,
քո ասելով, սաստիկ ցուրտ է, իսկ ես գիտեմ, որ Փարիզում ավելի շատ ձյուն է
գալիս։ Դուռը դեռ չեմ կարող բացել, քանզի այդ նզովյալ եղբայրս երեկ գիշեր
եկել է ինձ հետ ընթրելու և դեռ չի ուզում գնալ. բայց շուտով կգնա, և ես
իսկույն կգամ բացելու։ Եվ, ճիշտն ասած, հիմա էլ դժվարությամբ եմ ծլկել և
եկել քեզ սփոփելու, որպեսզի ուշացնելուս համար չտրտնջաս»։— «Ավա՜ղ,
մադոննա,— ասաց դպիրը,— ի սեր աստծո դուռը բացեցեք, որպեսզի կանգնեմ
ներսում, քանզի քիչ առաջ ձյունը սկսեց այնպես սաստիկ գալ, ինչպես երբեք, և
դեռ գալիս է, իսկ ես ձեզ կսպասեմ որքան որ կամենաք»։ Դաման պատասխանեց.
«Անգի՛նս, այդ բանը չեմ կարող անել, քանզի դուռն այնպես է ճռռում, որ
եղբայրս իսկույն կլսի։ Բայց ես կգնամ ու կխնդրեմ, որ նա թողնի֊գնա, որպեսզի
կարողանամ վերադառնալ ու բացել»։ Այնժամ դպիրն ասաց. «Որ այդպես է, շուտ
գնացեք և, խնդրում եմ, պատվիրեցեք վառարանը լավ վառել, որպեսզի ներս
մտնելուց հետո կարողանամ տաքանալ, քանզի այնպես եմ փետացել, որ քիչ է մնում
մեռնեմ»։ Դաման պատասխանեց. «Այդպիսի բան չի կարող պատահել, եթե ճիշտ է
այն, ինչ մի քանի անգամ ինձ գրել ես, այսինքն՝ որ իմ սիրուց այրվում ես ու
փոթոթվում։ Ես համոզված եմ, որ դու ինձ վրա ծիծաղում ես, Իսկ հիմա գնամ,
սպասիր ու պինդ կաց»։

Սիրեկանը, որ լսել էր այդ ամենը և շատ գոհ մնացել, դամայի հետ նորից
անկողին մտավ, բայց այդ գիշեր նրանք քիչ քնեցին և համարյա մինչև լույս,
դպիրի վրա ծիծաղելով, քեֆ քաշեցին։ Իսկ խեղճ դպիրը, որ ձկնկուլի պես
ատամներն էր չխչխկացնում, համոզվելով, որ իրեն ձեռ են առել, մի քանի անդամ
փորձել էր բակի դուռը բանալ, ապա շուրջն էր նայում, թե արդյոք չի՞ կարող
ուրիշ տեղից դուրս գալ, և, չիմանալով ինչպես դուրս գալ, առյուծի պես
շրջաններ էր գծում, նզովելով և՛ եղանակը, և՛ կնոջ նենգությունը, և՛ գիշերվա
երկար լինելը, և՛ իր միամտությունը։ Դամայի վրա խիստ զայրանալով, նա այն
երկարատև և ջերմ սերը, որ տածել էր նրա նկատմամբ, հանկարծ փոխարինեց խիստ
ու դաժան ատելությամբ և սկսեց խորհել, թե ինչպե՛ս վրեժ լուծի, մի բան, որ
հիմա ցանկանում էր շատ ավելի, քան առաջ կցանկանար իր դամայի հետ տեսնվել։

Երկար սպասելուց հետո գիշերն սկսեց լուսանալ և օրը ծեգեց, ուստի աղախինը,
ինչպես տիրուհին սովորեցրել էր, ցած իջավ, դուռը բացեց և, ձևանալով, թե
նրան խղճում է, ասաց. «Գրողի ծո՛ցը գնա նրա եղբայրը, ամբողջ գիշերը մեզ
հանգիստ չթողեց, քեզ էլ ստիպեց սառչել։ Բայց, գիտե՞ս ինչ, հաշտվիր եղածի
հետ, քանզի ինչ որ այս գիշեր չհաջողվեց՝ մի ուրիշ անգամ կհաջողվի։ Ես միայն
այն գիտեմ, որ տիրուհուս համար ոչինչ այնքան տհաճ չէր կարող լինել, որքան
այդ բանը»։

Դպիրը զայրույթով էր լցված, բայց, խելոք մարդ լինելով, հասկանում էր, որ
սպառնալիքը ոչ այլ ինչ է, եթե ոչ հոխորտացողի զենը, ուստի իր ներսում
թաքցրեց այն, որ անչափ ցանկանում էր արտահայտել, և հանգիստ ձայնով, որպես
թե բոլորովին զայրացած չէ, ասաց. «Ճիշտն ասած, դեռ երբեք այդպիսի վատ գիշեր
չեմ անցրել, բայց ես համոզվեցի, որ դաման դրա համար բոլորովին մեղավոր չէ,
քանզի կարեկցելով՝ իջավ ինձ սփոփելու և ներում խնդրելու, և, ինչպես ինքդ ես
ասում, ինչ որ այս գիշեր չհաջողվեց՝ մի ուրիշ անգամ կհաջողվի։ Իմ կողմից
բարևիր նրան և տեր ընդ քեզ»։

Ցրտից կուչ եկած, նա մի կերպ տուն վերադարձավ։ Այստեղ, հոգնած, գիշերվա
անքնությունից տառապելով, քունն առնելու համար ընկավ անկողնու վրա, ուր
արթնացավ գրեթե ոտ ու ձեռից ընկած. այդ պատճառով էլ բժիշկ կանչելով և նրան
պատմելով, թե ինչպիսի՛ ցուրտ է քաշել, խնդրեց իր առողջությանը հոգ տանել։
Բժիշկներն սկսեցին նրան բուժել զորավոր ու շտապ միջոցներով և բավական
ժամանակից հետո միայն հաջողեցին ճիլերն այնքան բուժել, որ կարողանային
ձգվել, և եթե նա երիտասարդ չլիներ և տաքերն էլ չսկսեին՝ դեռ շատ պիտի
տանջվեր։ Նորից իրեն առողջ ու առույգ զգալով և ատելությունը թաքցնելով, նա
սկսեց այնպես ցույց տալ, թե իր դամային առաջվանից ավելի է սիրում։

Մի որոշ ժամանակ անցնելուց հետո այնպես պատահեց, որ բախտը նրան առիթ
ընձեռեց իր ցանկությանը գոհացում տալու, քանզի այրու սիրած երիտասարդը նրա
սիրո վրա ոչ մի ուշադրություն չդարձնելով հրապուրվեց մի ուրիշ դամայով, և
քանի որ բոլորովին ցանկություն չուներ հետը խոսելու կամ որևէ հաճելի բան
անելու, այրին վշտից տանջվում էր ու լալիս։ Այրու աղախինը, որ նրան շատ էր
խղճում, իր տիրուհուն այդ վշտից ազատելու հնար չգտնելով և տեսնելով, որ
դպիրն ըստ իր սովորության փողոցով գնում-գալիս է, մի հիմար միտք հղացավ,
այն է՝ որևէ դիագուշակային հնարքով տիրուհու սիրեկանին ստիպել, որ նրան
առաջվա պես սիրի. միաժամանակ մտածեց, թե դպիրն այդ գործում շատ վարպետ
կլինի, և իր միտքը հայտնեց տիրուհուն։ Սա, սահմանափակ խելքի տեր լինելով,
առանց մտածելու, որ եթե դպիրը դիագուշակությունից բան հասկանար՝ ավելի շուտ
իր օգտին կգործադրեր, աղախնի խոսքին անսաց և իսկույն պատվիրեց իմանալ, թե
արդյոք դպիրը կհամաձայնվի՞ այդ բանն անել, հաստատապես խոստանալով, որ
փոխարենը ինքն էլ նրա ուզածը կանի։ Աղախինը տիրուհու ապսպրանքը բառ առ բառ
հայտնեց դպիրին։ Այդ լսելով, դպիրը շատ ուրախացավ և ինքն իրեն ասաց. «Փա՜ռք
քեզ, աստված, եկել է ժամանակը, երբ քո օգնությամբ անպիտան կնոջը կստիպեմ
պատիժ կրել այն խայտառակության համար, որ նա ինձ պատճառեց ի հատուցումն իմ
մեծ սիրո»։ Եվ նա աղախնին ասաց. «Դամայիս ասա, որ այդ մասին չմտածի. եթե
նրա սիրեկանը հնդկաստանում էլ լինի՝ կհրամայեմ իսկույն ներկայանալ և
ներողություն խնդրել այն բոլոր տհաճությունների համար, որ նրան պատճառել է։
Իսկ եթե այդ գործը գլուխ բերելու համար դամաս ինչ պիտի անի՝ պատրաստ եմ
իրեն ասել ե՛րբ և որտե՛ղ ցանկանա։ Այդպես էլ նրան ասա և իմ կողմից
հանգստացրու»։

Աղախինը նրա պատասխանը տեղ հասցրեց, և դաման ու դպիրը պայմանավորվեցին
հանդիպել Սանտա Լուչիա դել Պրատոյում։ Երբ նրանք եկան այնտեղ և սկսեցին
առանձին զրուցել, դաման, մոռանալով, որ նրան գրեթե մահվան դուռն էր
հասցրել, անկեղծորեն պատմեց իր դարդը, ասաց, թե ի՛նչ է ցանկանում, և խնդրեց
իրեն փրկել։ Այդ լսելով, դպիրը պատասխանեց. «Մադոննա, ճշմարիտն ասած, ես
Փարիզում, ի միջի այլոց, դիագուշակություն սովորել եմ և գիտեմ, թե դրա
էությունը ինչ է, բայց քանի որ դիագուշակությունր աստծուն շատ դեմ բան է,
երդվել եմ երբեք դրա օգնությանը չդիմել ո՛չ իմ, ո՛չ էլ ուրիշների համար։
Ճիշտն ասած, ձեզ այնքան շատ եմ սիրում, որ չգիտեմ, թե ինչպե՛ս կարող եմ ձեր
որևէ ցանկությունը մերժել, և, եթե հենց միայն դրա համար սատանայի բաժին
դառնամ, պատրաստ եմ ձեր ուզածն անել, սակայն ձեզ պետք է ասեմ, որ այդ բանը
անելը շատ ավելի դժվար է, քան դուք, թերևս, կարծում եք, մանավանդ այն
դեպքում, երբ կինը ցանկանում է տղամարդուն ստիպել, որ իրեն սիրի, կամ երբ
տղամարդն է ցանկանում կնոջը այդպիսի բան ստիպել, քանզի դա կարելի է անել ոչ
այլ կերպ, եթե ոչ գործին խառը անձնավորության միջնորդությամբ, և անողը պետք
է քաջ լինի, քանի որ հարկավոր է ամեն ինչ անել գիշեր ժամանակ, մեկուսի
տեղերում, առանց ընկերների, իսկ ես չգիտեմ, թե դուք որքա՛ն եք ընդունակ քաջ
լինելու»։ Դաման, որ ավելի սիրահարված էր, քան խոհեմ, պատասխանեց. «Սերն
ինձ այնպես է ստիպում, որ չկա մի բան, որին պատրաստ չլինեի դիմելու, միայն
թե կարողանայի նորից տիրանալ նրան, ով ինձ լքել է առանց իմ մեղքի։ Բայց և
այնպես, խնդրեմ ասա, ի՞նչ բանում պետք է քաջ լինեմ»։ Դպիրը, որ մտքում չար
բան էր դրել, ասաց. «Մադոննա, ես պետք է մի անագյա սրբապատկեր պատրաստեմ
հանուն նրա, ում ուզում եք հրապուրել։ Երբ այդ սրբապատկերը բերեմ, դուք
պետք է լուսնի լրումներից մեկի ժամանակ, առաջին քնի պահին, դրա հետ միասին
յոթ անդամ տկլոր ընկղմվեք հոսող ջրի մեջ, իսկ հետո այդպես տկլոր բարձրանաք
որևէ ծառի կամ անբնակ տան վրա, սրբապատկերը բռնած դառնաք դեպի հյուսիս և
յոթ անգամ արտասանեք մի քանի բառեր, որ ես կգրեմ ու կտամ ձեզ։ Երբ այդ
բառերն ասեք, ձեզ կներկայանան երկու այնպիսի գեղեցիկ աղջիկներ, որոնց նմանը
երբեք չեք տեսել. նրանք կբարևեն և սիրալիր կերպով կհարցնեն, թե ի՞նչ
կցանկանայիք, որ կատարվեր։ Դուք նրանց պարզ ու հանգամանորեն պատմեցեք ձեր
ցանկությունները, բայց, զգո՜ւյշ եղեք, չլինի թե ուրիշ ցանկություն հայտնեք։
Երբ ձեր ուզածն ասեք, նրանք կհեռանան, և այն ժամանակ կարող եք իջնել ու
գնալ այնտեղ, ուր թողած կլինեք ձեր շորերը, հագնվել և տուն վերադառնալ։ Եվ,
իսկապես, հաջորդ գիշերը դեռ կես չեղած՝ ձեր սիրածը լալով կգա ձեզնից
կարեկցանք ու ներողություն խնդրելու, և գիտցեք, որ այդ պահից ի վեր նա
ուրիշ կնոջ պատճառով ձեզ երբեք չի լքի»։

Այդ լսելով և ամեն ինչի լիովին հավատալով, դաման արդեն սիրեկանին իր գիրկը
դարձած համարեց և ուրախացած ասաց. «Մի՛ վախենա, ես այդ ամենը շատ լավ
կանեմ, քանզի դրա համար ունեմ լավագույն հնարավորությունը, որ կա
աշխարհում։ Վերին Վալդարնոյում, գետակից ոչ շատ հեռու, ես մի կալվածք
ունեմ, իսկ հիմա հունիս ամիսն է, և շատ հաճելի կլինի լողանալ, հիշում եմ
նաև, որ այնտեղ, գետակից ոչ շատ հեռու, մի անբնակ աշտարակ կա. երբեմն
հովիվները շագանակենու ւիայտից շինած սանդուղքով բարձրանում են նրա վրայի
հարթակը, որպեսզի նայեն ու մոլորված անասուններին գտնեն։ Դա շատ մեկուսի,
մարդկանց աչքից հեռու տեղ է. ես կբարձրանամ աշտարակը և, հուսով եմ, շատ լավ
կանեմ այն ամենը, որ դու կսովորեցնես»։

Դպիրը, որ շատ լավ գիտեր և՛ դամայի կալվածքը, և՛ աշտարակը, գոհ մնալով, որ
կարողացավ նրա մտադրությունն իմանալ, ասաց. «Մադոննա, ես այն կողմերում
երբեք չեմ եղել և ոչ այդ աշտարակը գիտեմ, ոչ կալվածքը, բայց եթե ամեն ինչ
ձեր ասածի պես է, ապա դրանից լավ բան չի կարող լինել։ Ուստի հենց որ
ժամանակը գա՝ կուղարկեմ և՛ սրբապատկերը, և՛ հմայակը. բայց երբ ձեր
ցանկությունն իրականանա և դուք համոզվեք, որ ձեզ լավ եմ ծառայել, շատ եմ
խնդրում ինձ չմոռանաք և ձեր խոստումը կատարեք»։ Դաման պատասխանեց, թե
անպայման այդ բանր կանի, և, նրան հրաժեշտ տալով, տուն վերադարձավ։

Ուրախացած, որ իր դավը կարծես թե գլուխ է գալիս, դպիրը մի փոքրիկ
սրբապատկեր շինեց ու վրան ինչ-որ բաներ խզբզեց, հմայակի ձև ունեցող մի սուտ
բան գրեց և, հարմար ժամանակ ընտրելով, ուղարկեց դամային, պատվիրելով նրան
ասել, որ գիշերը, առանց ուշացնելու, իր ասածներն անի. իսկ հետո, դավն ի
կատար ածելու համար, ծառայի հետ  թաքուն գնաց իր բարեկամներից մեկի մոտ, որ
ապրում էր աշտարակից ոչ շատ հեռու։ Դաման էլ իր հերթին աղախնի հետ ճանապարհ
ընկավ ու գնաց իր կալվածքը։ Երբ գիշեր եղավ, նա ձևացրեց, թե պատրաստվում է
անկողին մտնել, իսկ աղախնին ուղարկեց քնելու. առաջին քնի պահին սուսուփուս
տանից դուրս եկավ և քայլերն ուղղեց դեպի Առնոյի ափին գտնվող աշտարակը. աչք
ածելով շուրջը և տեսնելով, որ մարդ չկա և ձայն-ձուն չի լսվում, հանվեց,
շորերը պահեց մի թփի տակ, սրբապատկերը ձեռքին յոթ անգամ ընկղմվեց ջրի մեջ և
տկլոր, սրբապատկերը բռնած, դիմեց դեպի աշտարակը։ Դպիրը, որ իրիկնադեմին իր
ծառայի հետ աշտարակի մոտ թաքնվել էր ուռիների մեջ և այդ ամենը տեսել,
ճանաչելով մոտովն անցնող մերկ դամային,— որն իր մարմնի սպիտակությամբ
գիշերվա խավարին հաղթում էր,— հայելով նրա կուրծքը և մարմնի մյուս
մասերը, համոզվելով նրանց գեղեցկությանը, սկսեց միտք անել ու պատկերացնել,
թե շուտով դրանք ի՛նչ պիտի դառնան, և փոքր-ինչ խղճահարվեց։ Միաժամանակ նրա
մեջ արթնացավ տռփանքը և սկսեց նրան դրդել, որ թաքստոցից դուրս գա և ուզածն
անի, և նա փոխեիփոխ անձնատուր էր լինում մե՛րթ այս, մե՛րթ այն զգացմունքին,
բայց երբ մտաբերեց, թե ինքն ո՛վ է և ինչպիսի՛ վիրավորանք է կրել, այն էլ
ումնի՛ց և ի՛նչ պատճառով, զայրույթը վերստին բորբոքվեց, և, կարեկցանքն ու
մարմնական ցանկությունը իրենից վանելով, ամրապնդվեց իր մտադրության մեջ և
թույլ տվեց, որ դաման անցնի։

Բարձրանալով աշտարակի գլուխը և դառնալով դեպի հյուսիս, դաման սկսեց
արտասանել դպիրի սովորեցրած բառերը, իսկ սա քիչ հետո գաղտագողի մոտենալով
աշտարակին՝ թաքուն վերցրեց ու քանդեց սանդուղքը, որով բարձրանում էին այն
հարթակը, որի վրա գտնվում էր դաման, ապա սկսեց նայել, թե նա ի՛նչ է անելու
և ասելու։ Յոթ անգամ արտասանելով իր հմայախոսությունը, դաման սկսեց սպասել
երկու աղջիկներին, և սպասումն այնքան երկար տևեց (էլ չասած, որ նա մրսում
էր ավելի, քան կցանկանար), որ տեսավ, թե ինչպես սկսեց լույսը բացվել, այդ
պատճառով էլ, խիստ վշտացած, որ դպիրի ասածներից ոչ մեկը չկատարվեց, ինքն
իրեն ասաց. «Վա՜յ թե նա ինձ համար նույնպիսի գիշեր է սարքել, որպիսին ես
սարքել էի իր համար։ Եթե այդպես է, նա իր վրեժը վատ է լուծել, քանզի այս
գիշերը իր անցրած գիշերից մեկ երրորդով կարճ էր և դրա պես ցուրտ չէր»։ Եվ
որպեսզի օրը վրա չհասներ՝ ցանկացավ աշտարակից իջնել, բայց տեսավ, որ
սանդուղքն իր տեղում չէ։ Այնժամ կարծես հողը փլվեց ոտքերի տակ, սիրտը փորն
ընկավ, և նա ուշաթափ տապալվեց հարթակի վրա։ Երբ ուժերը նորից տեղն եկան,
սկսեց աղիողորմ լալ ու ողբալ, և լավ հասկանալով, որ դա դպիրի արածն է,
սկսեց իրեն կշտամբել ինչպես նրան վիրավորելու, այնպես էլ այն բանի համար,
որ չափից ավելի հավատ էր ընծայել մի մարդու, որին ոչ առանց պատճառի պետք է
իր թշնամին համարեր։ Այդպես մնաց երկար ժամանակ։ Ապա շուտ֊շուտ նայելով, թե
արդյոք իջնելու որևէ հնարավորություն չկա՞, և այդպիսին չգտնելով, նորից
սկսեց լալ և ինքն իրեն այսպես խոսել. «Ո՛հ, դժբա՜խտ կին, ի՞նչ կասեն քո
եղբայրները, ազգականներն ու հարևանները և առահասարակ բոլոր ֆլորենտացիները,
երբ իմանան, որ քեզ գտել են մերկ վիճակում։ Քո ազնիվ անունը, որ այնքան
հանրածանոթ էր, կհամարեն խաբեական, իսկ եթե դու նույնիսկ ցանկանաս այս
ամենի համար կեղծ բացատրություններ հորինել, որը դժվար չէ անել, ապա
նզովյալ դպիրը, որ բոլոր արածներդ գիտե, քեզ թույլ էլ չի տա ստել։ Խե՜ղճ
կին, միաժամանակ կորցրիր և՛ սիրածդ երիտասարդին, և՛ պատիվդ»։ Այդ ասելուց
հետո այնպիսի վիշտ զգաց, որ քիչ էր մնում իրեն աշտարակից ցած նետեր։ Արևը
հետզհետե բարձրանում էր, և նա, փոքր֊ինչ մոտենալով աշտարակի պատին, սկսեց
նայել, թե արդյոք իր հոտի հետ որևէ տղա չի անցնի, որին կարողանար ուղարկել
աղախնին կանչելու, երբ դպիրը, որ մի թփի տակ նիրհում էր, նրան նկատեց։
«Բարի լույս, մադոննա։ Ի՞նչ է, աղջիկները չեկա՞ն»,— հարցրեց դպիրը։ Նրան
տեսնելով և ձայնը լսելով, դաման նորից սկսեց աղիողորմ լալ, խնդրելով, որ նա
բարձրանա աշտարակը, որպեսզի կարողանա հետը խոսել։ Այդ խնդրում դպիրը շատ
զիջող գտնվեց։ Դաման երեսն ի վայր պառկեց հարթակի վրա, միայն գլուխը խոթեց
դրա վրա եղած անցքի մեջ և լալով ասաց. «Իսկապես, Ռինիերի, եթե ես քեզ համար
գեշ գիշեր էի սարքել, ապա դու վրեժդ լավ լուծեցիր, քանզի, չնայած որ հիմա
հունիս ամիսն է, ես համոզված էի, որ մերկ լինելով՝ գիշերը ցրտից կսառչեմ։
Եվ, բացի դրանից, ես այնքան ողբացի և՛ այն խարդավանքը, որ նյութել էի քո
դեմ, և՛ իմ հիմարությունը, որ ինձ ստիպեց քեզ հավատալ, այնքան ողբացի, որ
զարմանալի է, թե ինչպե՛ս է երեսիս աչք մնացել։ Դրա համար էլ խնդրում եմ, որ
դու, ոչ թե ինձ սիրելով, քանզի ինձ սիրել չես կարող, այլ որպես ազնիվ մարդ
ինքդ քեզ հարգելով, ի հատուցումն իմ պատճառած վիրավորանքի բավարարվես
այնքանով, որ արդեն արել ես։ Ասա թող շորերս բերեն, որպեսզի կարողանամ
այստեղից իջնել, և ինձնից մի խլիր այն, ինչը ցանկություն ունենալու դեպքում
չես կարող վերադարձնել, այսինքն իմ ազնիվ անունը, քանզի եթե ես քեզ զրկեցի
մի գիշեր ինձ հետ լինելու հնարավորությունից, ապա միշտ կարող եմ այն մեկի
փոխարեն քեզ շատ գիշերներ պարգևել։ Ուրեմն բավարարվիր այդքանով և որպես
կարգին մարդ քեզ գոհացած համարիր, որ կարողացար վրեժդ լուծել, և իմ արածը
երեսովս տալ։ Ուժդ մի փորձիր կնոջ վրա, քանզի աղավնյակին հաղթելը արծվին
փառք չի բերի։ Դե՛հ, ի սե՜ր աստծո և հանուն քո պատվի, գթա ինձ»։

Դպիրր, դաժանացած սրտով խորհելով դամայի պատճառած վիրավորանքի մասին և
տեսնելով, որ նա լալիս է ու պաղատում, միաժամանակ և՛ բավականություն զգաց,
և՛ խղճահարություն. զգաց բավականությունը վրիժառության, որը տենչում էր
ամեն մի բանից ավելի, մինչդեռ մարդկայնությունը ստիպում էր դժբախտին խղճալ,
բայց քանի որ նրա մեջ մարդկայնությունը ի վիճակի չեղավ դաժան ցանկությանը
հաղթելու, այսպես պատասխանեց. «Մադոննա Ելենա, եթե իմ պաղատանքները (որ ես
չկարողացա ո՛չ արցունքներով թրջել, ո՛չ էլ քաղցրացնել, ինչպես դու հիմա
անում ես) այն արդյունքն ունենային, որ այն գիշերը, երբ ես ձյունով լի
բակում ցրտից մեռնում էի, ինձ թույլ տայիր ներս մտնել և գոնե մի որոշ
ժամանակ պատսպարվել, ապա այժմ ինձ համար հեշտ կլիներ խնդրանքիդ անսալ։ Բայց
եթե դու այժմ ավելի, քան առաջ պատվիդ մասին ես մտածում և չես ուզում այստեղ
մերկ մնալ, ապա պաղատանքդ ուղղիր նրան, ում գրկում մերկ մնալն ամոթալի
չհամարեցիր քեզ համար հիշելի այն գիշերը, թեև լսում էիր, որ ես բակում,
ատամներս չխչխկացնելով և ձյան վրա դոփելով, գնում֊գալիս էի։ Թող նա՛ օգնի
քեզ, թող շորերդ բերի, թող դնի սանդուղքը, որպեսզի իջնես։ Աշխատիր նրա՛ն
ներշնչել, որ հոգա քո պատվի մասին, որը դու նրա սիրուն և՛ հիմա, և՛ հազար
ու մի այլ դեպքերում չես ցանկացել վտանգի ենթարկել։ Ինչո՞ւ նրան չես
օգնության կանչում. ո՞ւմ ավելի կվայելեր քեզ օգնել, եթե ոչ նրան։ Դու նրան
ես պատկանում. էլ ո՞ւմ պիտի պաշտպանի և օգնի, եթե քեզ չի պաշտպանում և
օգնում։ Դու նրան կանչիր, ո՛վ հիմար, և փորձիր ու տես, թե արդյոք իր
նկատմամբ տածածդ սերը և քո ու նրա խելքը կարո՞ղ են քեզ ազատել իմ
հիմարությունից, չէ որ դու նրա հետ զվարճանալիս հարցնում էիր, թե իր
կարծիքով ի՛նչն է ավելի— իմ անխելքությո՞ւնը, թե այն սերը, որ դու տածում
էիր իր նկատմամբ։ Եվ այժմ ինձ մի առաջարկիր այն, ինչ ես չեմ ցանկանում և
ինչ չէիր կարող մերժել, եթե ցանկանայի։ Քո գիշերները կպահես սիրեկանիդ
համար, եթե քեզ հաջողվի այստեղից կենդանի հեռանալ։ Թող այդ գիշերները լինեն
նրա և քո գիշերները, ինձ մի գիշերն էլ հերիք էր, և բավական է, որ արդեն մի
անդամ վրաս ծիծաղել եք։ Այժմ խորամանակությունդ խոսքերիդ մեջ բանեցնելով,
ինձ գովելով ջանում ես սիրտս շահել, ինձ ազնիվ ու հարգարժան մարդ ես
անվանում, փորձում ես խորամանկորեն այնպես անել, որ ես, որպես մեծահոգի
մարդ, հրաժարվեմ չարախնդությանդ համար քեզ պատժելու մտքից, բայց քո
շողոքորթությունները հիմա չեն կարող մթագնել հոգուս աչքերը, ինչպես
մթագնեցին դավաճանական խոստումներդ։ Ես ինձ լավ գիտեմ և Փարիզում եղած
ժամանակ ինքս ինձ այնքան չէի ճանաչել, որքան ճանաչել տվիր քո գիշերներից
մեկի ընթացքում։ Բայց ենթադրենք, թե ես մեծահոգի եմ, բայց չէ՞ որ դու այն
մարդկանցից չես, որոնց նկատմամբ պետք է մեծահոգի լինել։ Քեզ պես վայրի
գազանների ապաշխարանքի, ինչպես և վրեժի վերջը պետք է մահը լինի, մինչդեռ
մարդկանց համար բավական է և այն, ինչ ասացիր, որովհետև, թեև ես արծիվ չեմ,
համենայն դեպս գիտեմ, որ դու էլ աղավնյակ չես, այլ թունավոր օձ, և ես
մտադիր եմ քեզ, իբրև հին թշնամու, հետապնդել իմ ամբողջ ուժով ու
ատելությամբ. թեև այն, ինչ քո նկատմամբ արել եմ՝ չի կարելի իսկական վրեժ
անվանել, այլ ավելի շուտ՝ պատիժ, քանզի վրեժը պետք է պատճառված
վիրավորանքիդ գերազանցի, իսկ իմ արածը նույնիսկ չի հասնում դրան, որովհետև
եթե ցանկանայի վրեժ լուծել, ապա, հաշվի առնելով, թե դու ի՛նչ ես պատճառել
հոգուս, կյանքդ քիչ կհամարեի, եթե քեզ զրկած լինեի դրանից, քիչ կհամարեի և
քեզ նման հարյուրի կյանքը, քանի որ այնուամենայնիվ սպանած պիտի լինեի մի
ստոր, անպիտան ու հանցագործ կնկա, իսկ դու ինչո՞վ ես լավ ուզածդ խղճուկ
աղախնից (եթե մոռանալու լինենք սիրունիկ դեմքդ, որը ոչ շատ տարիներ հետո,
կնճռապատվելով, կփչանա)։ Իսկ քո պատճառով քիչ էր մնում մեռներ մի կարգին
մարդ, ինչպես քիչ առաջ ինձ անվանեցիր, որի կյանքը մի օրում աշխարհին ավելի
մեծ օգուտ կբերի, քան քեզ պես հարյուր հազարինը՝ քանի դեռ աշխարհը
գոյություն կունենա։ Եվ այսպես, կրածդ անախորժությամբ ես քեզ կսովորեցնեմ,
թե ի՛նչ կնշանակե ծաղրել այն մարդկանց, որ շատ թե քիչ բան են հասկանում, թե
ի՛նչ կնշանակե ձեռ առնել գիտուններին, և քեզ կխրատեմ, որ, եթե կենդանի
մնաս, այլևս այդպիսի հիմարություն չանես։ Բայց եթե այդքան շատ ես ուզում
իջնել, ապա ինչո՞ւ չես վար նետվում։ Վիզդ կոտրելով դու կազատվես այն
տանջանքից, որի մեջ գտնվում ես, և միաժամանակ ինձ էլ աշխարհիս ամենաերջանիկ
մարդը կդարձնես։ Հիմա քեզ այլևս ոչինչ չեմ ասի։ Ես կարողացա այնպես անել,
որ քեզ ստիպեցի այստեղ բարձրանալ, հիմա դու կարողացիր այնպես անել, որ ցած
իջնես, ինչպես կարողացար իեձ ձեռ առնել»։

Մինչ դպիրը խոսում էր, խեղճ կինը լալիս էր անվերջ, իսկ ժամանակն անցնում
էր, և արևն ավելի ու ավելի էր բարձրանում։ Երբ նա տեսավ, որ դպիրը լռել է,
ասաց. «Օ, դաժա՜ն մարդ, եթե այն նզովյալ գիշերը քեզ համար այնքան ծանր է
եղել և հանցանքս այնքան մեծ ես համարել, որ ո՛չ նորատի գեղեցկությունս, ո՛չ
աղի արցունքներս, ոչ նվաստ պաղատանքներս ի վիճակի չեն գութդ շարժելու, ապա
թող քո գութը շարժի գոնե այն, որ ես նորից վստահեցի քեզ հայտնելով բոլոր
գաղտնիքներս, որով բավարարեցի իմ հանցանքն երեսովս տալու ցանկությունդ,
քանզի եթե քեզ չվստահեիհ դու հնարավորություն չէիր ունենա լուծելու վրեժդ,
որ, ինչպես երևում է, այնքան սաստիկ փափագել ես։ Թո՛ղ զայրույթդ և ներիր
ինձ վերջապես. եթե ինձ ներես և թույլ տաս այստեղից իջնել, պատրաստ եմ
բոլորովին թողնել իմ անհավատարիմ երիտասարդին, միայն քեզ համարել իմ
սիրեկանն ու իշխանավորը, թեև դու գեղեցկությունս խիստ նշավակում ես,
ասելով, թե այն կարճատև ու անարժեք բան է։ Ինչպիսին էլ լինի իմ, ինչպես և
այլ կանանց գեղեցկությունը, այնուամենայնիվ գիտեմ, որ դա պետք է գնահատել
եթե ոչ ուրիշ, ապա գոնե այն բանի համար, որ ջահել մարդկանց բավականություն
ու վայելք է պատճառում, իսկ չէ՞ որ դու ծեր չես. և չնայած որ ինձ հետ
դաժանաբար ես վարվում, ես չեմ կարող հավատալ, թե դու կցանկանայիր ինձ
տեսնել այնպիսի անարժան մահով մեռնելիս, ինչպես եթե, հուսահատված, ինձ
այստեղից ցած գցեի քո աչքերի առաջ, որոնց,— եթե հիմիկվա պես առաջ էլ
ստախոս չէիր,— մի ժամանակ այնքա՜ն դուր էի դալիս։ Ի սեր աստծո կարեկցիր և
գթա ինձ։ Արեգակն սկսում է խիստ այրել, և եթե գիշերը սաստիկ ցուրտն էր ինձ
տանջում, հիմա էլ շոգն է հոգեհան անում»։

Դպիրը, որը նրան խոսեցնել տալուց հաճույք էր զգում, այսպես պատասխանեց.
«Մադոննա, դու ինձ վստահեցիր ոչ թե այն պատճառով, որ ինձ սիրում ես, այլ
որպեսզի կորցրածդ ետ բերես, դրա համար էլ արածդ արժանի է ավելի մեծ պատժի,
և անխոհեմ ես դատում, եթե կարծում ես, թե իմ ցանկալի վրիժառության միակ
միջոցը սա էր։ Ես ունեի հազարավոր այլ միջոցներ, ձևացնելով, թե քեզ սիրում
եմ, ես կարող էի ոտքերիդ տակ հազար ու մի այլ որոգայթներ լարել, և, եթե այս
դեպքը չպատահեր, շատ չանցած անհրաժեշտաբար կընկնեիր դրանցից մեկնումեկի
մեջ, և չէր լինի մի որոգայթ, որի մեջ ընկնելով ավելի շատ չտանջվեիր ու
խայտառակվեիր, քան այս դեպքում։ Իսկ այս միջոցն ես ընտրեցի ոչ թե քեզ
արտոնություն տալու, այլ ինձ ավելի շատ ուրախություն պատճառելու համար։ Եթե
նույնիսկ ոչ մի միջոց էլ չունենայի, գոնե կմնար իմ գրիչը, որով քո մասին
այնպիսի բան կգրեի, և այնպես կգրեի, որ եթե իմանայիր,— իսկ դու անպայման
կիմանայիր,— օրը հազար անգամ երանի կտայիր, որ ծնված չլինեիր, Գրչի
զորությունը շատ ավելի մեծ է, քան կարծում են այն մարդիկ, որոնք իրենց
կաշվի վրա դա չեն զգացել։ Երդվում եմ աստծո անունով (թող նա մինչ ի վերջ
ինձ ուրախություն պատճառի այն վրեժով, որ քեզնից լուծում եմ, ինչպես
ուրախացրեց դրա սկիզբով), ես այնպիսի բան կգրեի, որ դու ոչ միայն
ուրիշներից, այլև ինքդ քեզնից ամաչելով, աչքերդ կհանեիր, միայն թե քեզ
չտեսնեիր, ուստի, մի՛ կշտամբիր ծովին, որ մի փոքրիկ առու նրա ջուրը
շատացրել է։ Ինձ չի հետաքրքրում, ինչպես արդեն ասացի, ո՛չ քո սերը, ո՛չ էլ
այն, որ դու իմը կլինես, Եթե կարող ես պատկանիր նրան, ում մինչև հիմա
պատկանել ես, և եթե առաջ այդ մարդուն ատում էի, հիմա սիրում եմ,
պատկերացնելով, թե այժմ ինչպես կվարվեր քեզ հետ։ Ձեր բան ու գործն այն է,
որ սիրահարվում եք երիտասարդներին և նրանը սերը փափագում, քանզի տեսնում
եք, որ նրանք ավելի ծաղկուն դեմքերով և ավելի սև մորուքներով քայլում են
ինքնաբավական ու ինքնագոհ, պարում են ու մարտնչում տուրնիրներում։ Այդ
ամենը արել են նաև նրանցից փոքր֊ինչ ավելի հասուն մարդիկ, որոնք այնպիսի
բաներ էլ գիտեն, որ ջահելները դեռ նոր պիտի սովորեն։ Բացի դրանից, դուք
կարծում եք, թե ջահելներն ավելի լավ հեծյալներ են և մի օրում ավելի շատ
մղոններ են անցնում, քան նրանցից տարիքավորները։ Ճիշտ է, ընդունում եմ,
նրանք մորթին ավելի լավ են թակում, բայց նրանցից տարիքավորներն ավելի լավ
գիտեն, թե լվերը որտեղ են լինում։ Ավելի նախընտրելի է, որ ունեցածդ լինի
քիչ և հյութեղ, քան թե շատ ու անհամ։ Արագ ձիարշավը հոգեհան է անում և
հոգնեցնում, մինչդեռ հանդարտ զբոսանքը, թեև փոքր֊ինչ ուշ, բայց գոնե
հանգիստ կերպով է հասցնում գիշերօթևան։ Դուք, անխե՛լք կենդանիներ, չեք էլ
կռահում, թե որքա՜ն չարիք կա գեղեցկության աննշանակ դիմակի ներքո։
Ջահելները մեկ կնոջով չեն գոհանում, ինչքան կին որ տեսնում են՝ բոլորին
փափագում են, գտնելով, որ բոլորին արժանի են, այդ իսկ պատճառով նրանց սերը
չի կարող հարատև լինել, և այժմ դու քո փորձով կարող ես այդ վկայել։
Ջահելներին թվում է, թե իրենց սիրուհիները պարտավոր են իրենց և՛ հարգել, և՛
ներել, և չունեն ավելի մեծ գլուխգովանք, քան ունեցած կանանցով պարծենալը։
Ահա թե ո՛րն է պատճառը, որ արդեն շատ կանայք անձնատուր են եղել
վանականներին, որոնք այդ մասին չեն շաղակրատում։ Թեև ասում ես, թե քո
սիրային գործերի մասին ինձնից և քո աղախնից բացի ոչ ոք չգիտեր, սխալվում ես
և ասածիդ իզուր ես հավատում, եթե միայն հավատում ես։ Քո սիրած երիտասարդի,
ինչպես և ձեր փողոցում գրեթե միայն այդ մասին են խոսում, բայց նման
դեպքերում այդպիսի խոսակցությունների վերջին լսողը հաճախ նա է լինում, ում
դրանք վերաբերվում են։ Այն էլ ասեմ, որ ջահելները ձեզ կողոպտում են,
մինչդեռ տարիքավորները նվերներ են տալիս, և քանի որ դու վատ ընտրություն ես
կատարել, ուրեմն և պատկանիր նրան, ում տրվել ես, իսկ ինձ, որին ձեռ առար,
թույլ տուր պատկանել ուրիշի, քանզի ես գտել եմ քեզնից շատ ավելի արժանավոր
մի կնոջ, որն ինձ ավելի լավ է հասկացել։ Իսկ որպեսզի կարողանաս աչքերիս
բաղձանքի վերաբերմամբ ավելի մեծ վստահություն տանել հանդերձյալ աշխարհը,
քան այդ խնդրում ցուցաբերում ես խոսքերիս նկատմամբ, շո՛ւտ արա, ցած նետվիր,
և այնժամ քո հոգին, որ իմ կարծիքով այժմ իսկ սատանայի ճիրանների մեջ է,
կտեսնի, թե սոսկալի անկումիդ պահին աչքերս կհուզվե՞ն, թե ոչ։ Բայց քանի որ
համոզված եմ, որ դրանով ինձ չես ուրախացնի, կասեմ հետևյալը. եթե արևը
սկսում է քեզ դաղել, ապա հիշիր, թե քո երեսից ես ինչպիսի ցուրտ քաշեցի, և
եթե այդ ցուրտը խառնես տաքին՝ անպայման կզգաս, որ արևը մեղմ է տաքացնում»։

Անմխիթար դաման, հասկանալով, որ դպիրի խոսքերը հանգում են դաժան նպատակի,
նորից սկսեց լալ և ասաց. «Եթե ոչ մի բան քեզ չի համոզում ինձ գթալ, ապա թող
քեզ գթասրտության մղի քո սերն առ այն կինը, որը, քո ասելով, ավելի խելոք է
եղել ու քեզ սիրում է, և հանուն նրա ներիր ինձ, շորերս բեր, որպեսզի
կարողանամ հագնվել, և օգնիր այստեղից իջնել»։ Այնժամ դպիրն սկսեց ծիծաղել
և, տեսնելով, որ ժամը երեքից բավական անց է, այսպես պատասխանեց. «Շա՛տ լավ,
այժմ ի վիճակի չեմ քեզ մերժելու, քանզի խնդրեցիր այդ բանն անել հանուն
այնքան արժանավոր մի կնոջ։ Շորերիդ տեղն ասա, գնամ բերեմ և քեզ օգնեմ
իջնել»։ Նրա խոսքին հավատալով, դաման փոքր֊ինչ սփոփվեց և ցույց տվեց, թե
շորերը որտեղ էր դրել։ Աշտարակից դուրս գալով, դպիրը ծառային հրամայեց
դրանից չհեռանալ, այլ, ընդհակառակը, մոտ լինել և հսկել, որ մինչև իր
վերագարձը մարդ չմտնի։ Այնուհետև գնաց իր բարեկամի տունը, հանգիստ ճաշեց և,
երբ հարմար համարեց, պառկեց քնելու։ Դաման մնալով աշտարակի վրա, թեպետ և իր
անխոհեմ հույսով փոքր֊ինչ սփոփված, բայց, այնուամենայնիվ, չափազանց
վշտացած, նստեց՝ հենվելով պատի այն մասին, ուր մի քիչ ստվեր կար, և դառն
մտածմունքի մեջ՝ սկսեց սպասել։ Մե՛րթ միտք անելով, մե՛րթ հուսալով, մե՛րթ
այլևս հույս չունենալով, թե դպիրը կվերադառնա ու շորերը կբերի, վշտից
տանջահար, գիշերն աչքը բոլորովին չփակած, նա քնեց։ Արևը, որ խիստ տոչորում
էր, արդեն հասել էր միջօրեին, և նրա ճառագայթներն անարգել և ուղիղ ընկնում
էին փափկասուն դամայի քնքուշ մարմնին ու ոչնչով չծածկված գլխին, ընկնում
էին այնպիսի բարկությամբ, որ մերկ մարմինը ոչ միայն խանձվել, այլև
ամբողջովին ճաքճքել էր, և դաղոցն այնքան սաստիկ էր, որ նրան սաիպեց խորունկ
քնից արթնանալ։ Զգալով, որ մարմինը խանձվում է, նա մի քանի շարժումներ
արեց, և այդ ժամանակ նրան թվաց, որ խանձված մաշկն ամբողջովին պատռտվեց ու
պլոկվեց, ինչպես պատռտվում է այրված մագաղաթը, երբ մեկն այն ձգում է։
Միաժամանակ գլուխն այնպես էր ցավում, որ քիչ էր մնում պայթեր։ Իսկ աշտարակի
հարթակն այնպես էր կեծացել, որ ոտք դնել ու շարժվել չէր լինի, այդ պատճառով
էլ չկարողանալով տիտիկ անել, նա լալով տեղից տեղ էր փոխվում։ Եվ բացի
դրանից, քանի որ բոլորովին քամի չկար, անասելի քանակությամբ ճանճեր ու
պիծակներ էին հավաքվել, որոնք նստելով մերկ մարմնին՝ այնպես սոսկալի էին
խայթում, որ ամեն մի խայթոցը նիզակի ծակոց էր թվում, այդ պատճառով էլ նա
ձեռքերն անվերջ թափահարում էր, ամեն րոպե նզովելով ինքն իրեն, իր կյանքը,
իր սիրեկանին ու դպիրին։ Եվ այդպես, անասելի շոգից, արևից, ճանճերից ու
պիծակներից, ինչպես և քաղցից, առավել ևս ծարավից, հետն էլ հազար ու մի
տխուր մտքերից ընկճված, տանջված ու թուլացած, նա վեր կացավ ու սկսեց նայել,
թե արդյոք մոտերքում մարդ չի՞ տեսնի կամ որևէ ձայն չի՞ լսի, վերջնականապես
որոշած լինելով, ինչ էլ պատահելու լինի, նկատած մարդուն կանչել և
օգնություն խնդրել։ Բայց չարակամ բախտը նրան զրկել էր և այդ
հնարավորությունից. շոգի պատճառով բոլոր գյուղացիները դաշտից հեռացել էին,
այնպես որ ոչ ոք չէր եկել մոտերքում աշխատելու և բոլորր հացահատիկը իրենց
տների մոտ էին կալսում։ Այդ պատճառով էլ նա միայն ցիկադաների ձայնը լսեց և
տեսավ Առնո գետը, որն իր ջրերի տեսքով գրգռեց նրա ցանկությունը՝ ծարավը
չհագեցնելով, այլ ավելի սաստկացնելով։ Տեսավ նաև պուրակներ, ստվերոտ տեղեր
ու տներ, որոնք նույնպես ցանկություն էին գրգռում և տանջում։ Էլ ի՞նչ ասեմ
տարաբախտ կնոջ մասին։ Վերևից արևը, ներքևից հարթակի տապը, կողքերից ճանճերի
ու պիծակների խայթոցները նրան այնպես էին այլանդակել, որ այն կինը, որն իր
մարմնի սպիտակությամբ կարծես գիշերվա խավարին հաղթում էր, հիմա,—
զայրույթի պես կարմրատակած և ոտից գլուխ արյունլվիկ,— նայողին աշխարհիս
ամենագարշելի արարածը կթվար։ Այդպես նա մնաց առանց որևէ խորհրդի և հույսը
հատած, ավելի շուտ իր մահը, քան որևէ այլ բան ցանկանալով։

Ժամը ինն և կեսն արդեն անց էր, երբ դպիրն արթնացավ և իր դսւ -մա յին
հիշելով վերադարձավ աշտարակի մոտ՝ նրա վիճակը տեսնելու և իր դեռևս սոված
ծառային էլ ճաշի ուղարկելու համար։ Երբ դաման նրա ձայնը լսեց ու իմացավ, որ
նա այնտեղ է, սաստիկ ցավից տանջված և ուժասպառ, մոտեցավ հարթակի ճեղքին և,
հատակին նստելով, սկսեց լալ ու ասել. «Ռինիերի, դու չափից ավելի վրեժ առար
ինձնից, քանզի եթե ես քեզ ստիպեցի իմ բակում գիշերը սառչել, ապա դու ինձ
հարկադրեցիր ցերեկր տապակվել, ավելի շուտ՝ այրվել այս աշտարակի վրա և
միևնույն ժամանակ քաղցից ու ծարավից մեռնել, ուստի, ի սեր աստծո, եկ այստեղ
և, քանի որ ինքս ինձ սպանելու քաջություն չունեմ, ինքդ սպանիր ինձ, քանզի
տանջանքս այնքան մեծ է, որ ամենից ավելի այդ եմ ցանկանում։ Եթե չես ուզում
ինձ այդպիսի լավություն անել, գոնե պատվիրիր մի բաժակ ջուր տալ, որպեսզի
կարողանամ բերանս թրջել, քանզի ներսս այնպիսի չորություն ու այրոցք եմ
զգում, որ այդ անելու համար արցունքներս բավական չեն»։

Դպիրը ղամայի ձայնից շատ լավ հասկացավ, թե նա ինչպես է, թուլացել, տեսավ և
նրա արևախանձ մարմինը, և, նրա նվաստ աղաչանքներից էլ զգացվելով,—
փոքր֊ինչ խղճահարվեց,— բայց այնուամենայնիվ այսպես պատասխանեց. «Անպիտա՛ն
կին, դու ոչ թե իմ, այլ անտարակույս քո ձեռքով կմեռնես, եթե միայն ցանկանաս
մեռնել, և շոգից զովանալու համար դու ինձնից կստանաս այնքան ջուր, որքան ես
քեզնից կրակ ստացա սառնամանիքից չսառչելու համար։ Միայն թե շատ եմ ցավում,
որ ես ստիպվեցի ցրտից առաջացած հիվանդությունս գարշահոտ գոմաղբով բուժել,
մինչդեռ շոգից առաջացած քո հիվանդությունը բուժվելու է բուրավետ վարդաջրի
զովությամբ, և մինչդեռ քիչ էր մնացել ես ճիլերից ու կյանքից զրկվեի, դու
շոգի պատճառով մաշկիցդ զրկվելով՝ շապիկը փոխած օձի պես գեղեցիկ պիտի
մնաս»։— «Եղո՜ւկ դժբախտիս,— ասաց դաման,— այս հրապույրները, որ
այսպես են ձեռք բերվեի թող աստված տա նրա՛ն, ով ինձ չարիք է ցանկանում,
բայց դու, որ ավելի դաժան ես, քան ուզածդ վայրի գազանը, ինչպե՞ս ես
կարողանում ինձ այսպես տանջել։ Սրանից ավելի ի՞նչ պատիժ պիտի սպասեի քեզնից
կամ մի ուրիշից, եթե սոսկալի տանջանքներով ամբողջ տոհմդ ոչնչացրած լինեի։
Հիրավի, ի՞նչ ավելի խիստ դաժանություն կարելի էր ցուցաբերել ամբողջ քաղաքը
կոտորածի մատնած դավաճանի նկատմամբ, քան այն, որ դու գործադրեցիր իմ դեմ,
ստիպելով արևի տակ տապակվել և ճանճերի կեր դառնալ։ Բացի դրանից, դու
չցանկացար ինձ նույնիսկ մի բաժակ ջուր տալ, մինչդեռ նույնիսկ դատարանի
կողմից դատապարտված մարդասպաններին, մահապատժի գնալուց առաջ, մի քանի անդամ
գինի են տալիս, եթե նրանք խնդրում են։ Եվ քանի որ, ինչպես տեսնում եմ,
անողորմ դաժանությունդ անդրդվելի է և տանջանքներս բոլորովին սիրտդ չեն
շարժում, համբերությամբ կպատրաստվեմ մահ ընդունելու, որպեսզի աստված հոգուս
ողորմա։ Աղոթում եմ, որ նա իր արդար աչքերով արածդ տեսնի»։ Այդ ասելով,
կիզիչ շոգից փրկվելու հույսը կտրած, սոսկալի դժվարությամբ շարժվեց դեպի
հարթակի մեջտեղը, և ոչ թե մեկ, այլ շատ անգամ նրան թվաց, թե ծարավից կմեռնի
(էլ չեմ խոսում մյուս ցավերի մասին), և, իր անբախտությունը ողբալով,
շարունակեց հոնգուր֊հոնգուր լալ։

Երբ արդեն երեկո էր, դպիրն իր արածը բավական համարեց և, նրա շորերը վերցնել
տալով և ծառայի թիկնոցի մեջ փաթաթելով, գնաց տարաբախտ կնոջ տունը, ուր
հանդիպեց նրա աղախնին, որր տխուր-տրտում նստած էր դռան շեմին և չգիտեր ի՛նչ
անել։ Դպիրը հարցրեց. «Սիրելի՛ս, ի՞նչ պատահեց տիրուհուդ»։ Աղախինը
պատասխանեց. « Չգիտեմ, մեսսերե. կարծում էի, թե առավոտյան նրան կգտնեմ
անկողնում, ուր նա իմ կարծիքով գիշերը պառկել էր, բայց ոչ մի տեղ չգտա,
չգիտեմ տիրուհուս ի՛նչ է պատահել և սաստիկ վշտացած եմ, իսկ դուք, մեսսերե,
ինձ ոչինչ չե՞ք կարող ասել նրա մասին»։ Նրա հարցին դպիրը պատասխանեց. «Լավ
կլիներ, որ այնտեղ նրա հետ միասին դու էլ ձեռքս ընկնեիր, որպեսզի քեզ էլ քո
մեղքի համար պատժեի, ինչպես նրան պատժեցի իրենի համար։ Բայց դու ձեռքիցս
չես ազատվի, և արածներիդ համար դեռ քեզ ցույց կտամ, որպեսզի ինձ չմոռանաս և
այլևս ոչ մի տղամարդու ձեռ չառնես»։ Այնուհետև դիմեց ծառային ու ասաց. «Այս
շորերը տուր դրան և ասա, որ եթե ուզում է, թող գնա նրա մոտ»։ Ծառան հրամանը
կատարեց։ Շորերը վերցնելով ու ճանաչելով, հետն էլ լսած լինելով դպիրի
ասածը, աղախինը վախեցավ, թե միգուցե տիրուհուն սպանել են, և քիչ մնաց ճչար
և, հանկարծ սկսելով լալ, դպիրի գնալուց հետո շորերն առավ ու հապշտապ դիմեց
դեպի աշտարակը։

Հակառակի պես այդ օրը դամայի մշակներից մեկը երկու խոզ էր կորցրել, որոնց
փնտրելով՝ դպիրի գնալուց քիչ հետո հասել էր աշտարակին. մինչ նա այդտեղ
խոզերին էր որոնում, լսեց դժբախտ կնոջ աղիողորմ լացը, այդ պատճառով էլ,
բարձրանալով աշտարակը, ձայնովը մեկ գոռաց. «Այդ ո՞վ է վերևում լալիս»։
Դաման ճանաչեց իր մշակի ձայնը և, անունը տալով, ասաց. «Խնդրում եմ գնա և
աղախնիս ասա, որ գա այստեղ ինձ մոտ»։ Մշակն իր տիրուհուն ճանաչելով՝ ասաց.
« Տե՜ս է, ո՞վ է ձեզ այստեղ բերել։ Ձեր աղախինն ամբողջ օրր ձեզ էր ման
գալիս, բայց ո՞ւմ մտքովը կանցներ, թե դուք կարող էիք այստեղ լինել»։ Եվ
սանդուղքի երկայնակի ձողանները վերցնելով՝ դիք կանգնեցրեց և սկսեց
աստիճանները ճյուղերով կապել։ Այդ ժամանակ տեղ հասավ և աղախինը, որը
մտնելով աշտարակը և այլևս ի վիճակի չլինելով ձայնը զսպել՝ զարմանքից
ձեռքերն իրար զարկեց և սկսեց ողբալ. «Վա՜յ ինձ, ո՞ւր եք, իմ անուշիկ
տիրուհի»։ Նրա ձայնը լսելով, դաման որքան ուժը կպատեր գոռաց. «Այստեղ եմ,
քույրի՛կս, վերևում։ Լաց մի՛ լինի, այլ շուտ արա հագուստս տուր»։ Տիրուհու
ձայնը լսելով, աղախինը, համարյա մխիթարված, վեր բարձարացավ սանդուղքով, որ
մշակը գրեթե կարգի էր բերել, և հասավ հարթակը։ Տեսնելով, որ իր տիրուհին ոչ
թե մարդկային մարմնի, այլ այրված կոճղի նմանվելով, բոլորովին հալից ընկած,
այլանդակված և տկլոր պառկած է հատակին, նա երեսը ճանկռելով սկսեց նրա վրա
ողբալ, կարծես թե խեղճը վախճանվել էր։ Բայց դաման նրան խնդրեց, որ լռի և
իրեն օգնի հագնվել։ Տեղեկանալով, որ աղախնից և մշակից բացի ոչ ոք չգիտե, թե
ինքր որտե՛ղ է եղել, դաման, փոքր֊ինչ հանգստացավ և նրանց խնդրեց, որ աստծու
սիրուն այդ մասին երբեք ոչ ոքի բան չասեն։

Երկար խոսք ու զրույցից հետո մշակը շալակեց դամային, որն ի վիճակի չէր
քայլելու, և բարեհաջող կերպով դուրս բերեց աշտարակից։ Աղախինը ետ էր
մնացել, և քանի որ այնքան էլ զգույշ չէր իջնում, սայթաքեց և սանդուղքի
վրայից գետին ընկնելով ազդրը ջարդեց և ցավից սկսեց առյուծի պես մռնչալ։
Դամային դնելով մարգագետնի վրա, մշակը ետ դարձավ, որ տեսներ, թե աղախնին
ի՛նչ է պատահել, տեսնելով, որ ազդրը կոտրվել է, սրան էլ շալակեց ու տարավ
դրեց ղամայի կողքին։ Երբ դաման տեսավ, որ իր ձախորդություններին այդ մեկն
էլ ավելացավ, և որ կոտրվել է հենց նրա ազդրը, որից օգնություն էր սպասում
շատ ավելի, քան ուրիշներից, անչափ վշտացած, նորից սկսեց այնպես աղիողորմ
լալ, որ մշակը ոչ միայն չկարողացավ հանգստացնել, այլև ինքն էլ լաց եղավ։
Արեգակն արդեն մայր մտնելու վրա էր, և որպեսզի նրանք գիշերր այդտեղ
չմնային, մշակր դամայի ցանկությամբ գնաց տուն, օգնության կանչեց
եղբայրներին ու կնոջը, հետներն էլ մի տախտակ բերին, որի վրա աղախնին
պառկեցրին և տուն տարան։ Դամային, սառը ջրով և քնքշալի խոսքերով փոքր֊ինչ
կազդուրելուց հետո, մշակը շալակեց ու տարավ նրա սենյակը։ Մշակի կինը նրան
կերակրեց բրդոշով ու բոված հացով, ապա շորերը հանեց և պառկեցրեց անկողնում,
և մարդ և կին հոգ տարան, որ գիշերը դաման ու աղախինը փոխադրվեին Ֆլորենցիա,
և այդպես էլ արվեց։

Դաման, որ նեղ վիճակից դուրս պրծնելու հնարներ շատ գիտեր, իր և աղախնի
մասին մի սուտ պատմություն հորինեց, որը բոլորովին նման չէր պատահածին, և
եղբայրներին, քույրերին ու բոլորին հավատացրեց, թե այդ ամենի մեջ սատանայի
մատն է եղել խառը։ Անմիջապես բժիշկներ հրավիրվեցին, որոնք դամային, որի
մաշկը մի քանի անգամ կպել էր անկողնի սպիտակեղենին ու պլոկվել, սաստիկ ցավ
ու անախորժություններ պատճառելով՝ ապաքինեցին խիստ դողերոցքից և այլ
տկարություններից, ինչպես և դարմանեցին աղախնի ազդրի կոտրվածքը։ Այդ ամենի
հետևանքն այն եղավ, որ դաման սիրեկանին մոռացության տալով՝ այդ օրվանից
խոհեմաբար զգուշանում էր և՛ ձեռ առնելուց, և՛ սիրուց, իսկ դպիրը, լսելով,
որ աղախնի ազդրը կոտրվել է, իր վրեժը կատարյալ համարեց։ Իրեն բավարարված
զգալով, նա այլևս այդ մասին չխոսեց և դրանով էլ գոհացավ։

Ահա թե իր արարքի համար ինչպես պատժվեց անխոհեմ դեռատի կինը, որ որոշել էր
դպիրին էլ ձեռ առնել ինչպես ամեն մի պատահած մարդու, և չգիտեր, որ նրանք,
թեև ոչ բոլորը, բայց մեծավ մասամբ, սատանայից յոթ օր շուտ են ծնվել։ Ուստի,
ով իմ դամաներ, զգուշացեք մարդկանց, մանավանդ դպիրներին ծաղրելուց։


## Նովել ութերորդ

_Երկու հոգի ապրում են բարեկամաբար, նրանցից մեկը կենակցում է մյուսի կնոջ
հետ. մյուսն այդ նկատելով՝ այնպես է անում, որ իր բարեկամին վակում են
սնդուկի մեջ, իսկ ինքն այդ սնդուկի վրա զվարճանում է նրա կնոջ հետ։_

Դամաների համար ծանր ու տխրալի էր լսել Ելենայի ձախորդությունները, բայց
քանի որ դրանց համար մասամբ ինքն էր մեղավոր, նրան շատ չկարեկցեցին,
մինչդեռ դպիրին չափազանց դաժան, նույնիսկ անգութ մարդ համարեցին։ Երբ
Պամպինեան իր պատմությունն ավարտեց, թագուհին շարունակելու հրաման տվեց
Ֆիամետտային, որը, հնազանդվելու պատրաստ, այսպես սկսեց իր խոսքը.—
Սիրելի՛ դամաներ, քանի որ վիրավորված դպիրի դաժանությունը, իմ կարծիքով,
ձեզ փոքր֊ինչ հուզեց, ես պատշաճ եմ համարում ձեր հուզյալ սիրտր թեթևացնել
որևէ ավելի հաճելի բանով, ուստի ուզում եմ պատմել մի ջահել մարդու մասին,
որր վիրավորանքին ավելի բարեհոգաբար վերաբերվեց և ավելի չափավոր կերպով
վրեժ լուծեց։ Այդ նովելից դուք կհասկանաք, որ միանգամայն բավական է այն, որ
էշը այնքան տուժի, որքան պատին աքացի կտա, և որ վիրավորանքի համար վրեժ
լուծելիս վայել չէ հատուցել ավելին, քան պետք է։

Եվ այսպես, հարկ է գիտենաք, որ Սիենայում, ինչպես ժամանակին լսել եմ,
ապրում էին շատ հարուստ և քաղաքի լավ գերդաստաններից սերված երկու
երիտասարդներ, մեկի անունը Սպինելոչիո Տանենա, մյուսինը՝ Ցեպպա դի Մինո, և
երկուսն էլ ապրում էին Կամոլիայում ու հարևաններ էին։ Նրանք շարունակ իրար
հետ էին լինում և միմյանց այնպես սիրում, որ կարելի էր կարծել, թե
եղբայրներ են, եթե ոչ ավելին։

Երկուսի կանայք էլ շատ գեղեցիկ էին։ Եղավ որ Սպինելոչիոն, որ հաճախ էր
գնում Ցեպպայի տունը,— տանը լիներ սա, թե ոչ,— այնքան մտերմացավ նրա
կնոջ հետ, որ սկսեց հետը կենակցել, և այդպես կենակցեցին երկար ժամանակ,
քանի դեռ ոչ ոք գլխի չէր ընկել։ Սակայն բավական ժամանակ անցնելուց հետո,
եղավ որ մի անգամ, երբ Ցեպպան իր սենյակումն էր, իսկ կինն այդ մասին
չգիտեր, Սպինելոչիոն եկավ նրան կանչելու։ Կինն ասաց, թե ամուսինը տանը չէ։
Այնժամ Սպինելոչիոն իսկույն վեր բարձրացավ և, դահլիճում դամային հանդիպելով
և տեսնելով, որ մարդ չկա, գրկեց ու սկսեց համբուրել, նա էլ՝ սրան։ Ցեպպան,
որ այդ բանը տեսնում էր, ոչ մի խոսք չասաց, այլ պահ մտավ, որպեսզի տեսներ,
թե վերջն ի՛նչ է լինելու։ Շուտով նա տեսավ, որ կինն ու Սպինելոչիոն այդպես
գրկախառնված մտան մի սենյակ ու դուռը ներսից կողպեցին։ Դա նրան մեծ
զայրույթ պատճառեց, բայց հաշվի առնելով, որ ո՛չ աղմկելուց, ո՛չ որևէ բան
անելուց իր վիրավորանքր չի նվազի և, ընդհակառակը, խայտառակությունը
կավելանա, նա սկսեց միտք անել, թե դրա վրեժն ինչպես լուծի, որ շրջապատում
ոչ ոք չիմանա և սիրտն էլ հովանա։ Երկար խորհելուց հետո նա հնարը գտած
համարեց և դարանամուտ սպասեց, քանի դեռ Սպինելոչիոն կնոջ հետ էր։ Երբ
Սպինելոչիոն թողեց֊գնաց, նա մտավ այն սենյակը և տեսավ կնոջը, որը դեռ չէր
հասցրել ուղղել գլխաշորը, որ նրա հետ զվարճանալիս Սպինելոչիոն պոկել էր, և
ասաց. «Այդ ի՞նչ ես անում, կնի՛կ»։ Կինը թե. «Չե՞ս տեսնում»։— «Տեսնելը
տեսնում եմ,— ասաց Ցեպպան,— ուրիշ բան էլ տեսա, որ չէի ցանկանա
տեսնել\...»։ Նա սկսեց կնոջը հայհոյել, իսկ սա, անասելի վախեցած, շատ
դեսուդեն ընկնելուց հետո վերջապես խոստովանեց, որ իսկապես Սպինելոչիոյի հետ
կենակցել է, և սկսեց լալով ներումն խնդրել։ Այնժամ Ցեպպան ասաց. «Գիտես
ի՞նչ, կնի՛կ, վատ բան ես արել, բայց եթե ուզում ես ներեմ, ինչ որ ասեմ՝
պիտի անես։ Ես ուզում եմ, որ դու Սպինելոչիոյին ասես, որ վաղը մոտ ժամը
երեքին մի պատրվակ բռնելով ինձնից բաժանվի և գա քեզ մոտ։ Երբ նա գա՝ ես
տուն կվերադառնամ։ Հենց որ ոտքերիս ձայնը լսես, նրան ստիպիր մտնել այս
սնդուկի մեջ և սնդուկը կողպիր։ Այն ժամանակ կասեմ, թե էլ ի՛նչ պետք է անես։
Ոչնչից մի՛ վախենա, քանզի խոսք եմ տալիս նրան ոչ մի չարիք չպատճառել»։

Նրա սիրտը ամոքելու համար կինը խոստացավ ամեն ինչ անել և այդպես էլ վարվեց։
Հաջորդ օրը, երբ մոտ ժամը երեքին Ցեպպան ու Սպինելոչիոն իրար հետ էին,
վերջինս, որ դամային խոստացել էր հենց այդ ժամին նրա մոտ գնալ, Ցեպպային
ասաց. «Ես այսօր ճաշելու եմ իմ մի բարեկամի հետ, և չէի ցանկանա նրան
ստիպել, որ ինձ երկար սպասի, ուստի՝ տեր ընդ քեզ»։— «Մինչև ճաշը դեռ շատ
ժամանակ կա»,— ասաց Ցեպպան։ «Բանն այդ չէ,— պատասխանեց Սպինելոչիոն,—
նրա հետ պիտի մի գործի մասին էլ խոսեմ, ուստի պետք է շուտ գնամ»։ Եվ ահա,
Ցեպպայից հեռանալով և մի շրջանց կատարելով, Սպինելոչիոն գնաց նրա կնոջ մոտ,
և նրանք դեռ չէին մտել սենյակը, երբ Ցեպպան վերադարձավ։ Հենց որ կինը նրա
գալն իմացավ՝ սաստիկ վախ դրսևորեց, Սպինելոչիոյին պատվիրեց թաքնվել
ամուսնու ասած սնդուկի մեջ, սնդուկը կողպեց ու սենյակից դուրս եկավ։ Վեր
բարձրանալով, Ցեպպան ասաց. «Ի՞նչ կասես, կնի՛կ, ճաշելու ժամանակը չէ՞»։—
«Իսկապես որ ժամանակն է»,— պատասխանեց կինը։ Այնժամ Ցեպպան ասաց. «Այսօր
Սպինելոչիոն գնացել է իր բարեկամի մոտ ճաշելու, իսկ կնոջը մենակ է թողել։
Մի լուսամուտից նայիր, ձայն տուր գա մեզ մոտ ճաշի»։ Կինը, որ իրենից էր
վախենում և այդ պատճառով շատ լսող էր դարձել, ամուսնու ասածն արեց։

Սպինելոչիոյի կինը, Ցեպպայի կնոջ թախանձանքներին չդիմանալով և իմանալով, որ
ամուսինը տանը չի ճաշելու, վեր կացավ ու եկավ։ Երբ նա եկավ, Ցեպպան շատ
փաղաքշելով և ձեռքը բարեկամաբար բռնելով, իսկ կնոջը կամացուկ պատվիրելով,
որ գնա խոհանոց, նրան տարավ իր սենյակը և ներս մտնելուն պես շուռ եկավ ու
դուռը կողպեց։ Տեսնելով, որ նա դուռը կողպում է, Սպինելոչիոյի կինն ասաց.
«Ի՞նչ ես անում, Ցեպպա, այս ի՞նչ բան է։ Ահա թե ինչի համար ինձ կանչել
տվիր, ուրեմն Սպինելոչիոյին այսպե՞ս ես սիրում, սա՞ է քո ընկերական
հավատարմությունը»։ Ցեպպան մոտենալով այն սնդուկին, որի մեջ փակված էր նրա
ամուսինը, և շարունակելով նրան ամուր բռնել, այսպես պատասխանեց. «Նախքան
վշտանալդ լսիր, թե ինչ պիտի ասեմ։ Ես Սպինելոչիոյին եղբոր պես սիրել և
սիրում եմ, բայց երեկ, թեև նա չգիտե, ինձ համար պարզ դարձավ, որ նրան
այնքան եմ վստահել, որ կնոջս հետ կենակցել է։ Եվ ահա, նրան սիրելով, չեմ
ցանկանում հանել այլ վրեժ, քան այնպիսին, որ հավասար լինի նրա պատճառած
վիրավորանքին. նա տիրացել է իմ կնոջը, ես էլ ցանկանում եմ քեզ տիրանալ։ Եթե
դու համաձայն չես, ես, միևնույնն է, պետք է նրան հատուցեմ, և քանի որ
մտադիր չեմ այդ վիրավորանքը անպատիժ թողնել, ապա կարող եմ նրան այնպիսի բան
անել, որ ո՛չ դու, ո՛չ էլ նա ուրախ չլինեք»։

Այդ լսելով և բազում հավաստիացումներից հետո Ցեպպայի խոսքերին հավատալով,
դաման պատասխանեց. «Իմ Ցեպպա, քանի որ վրեժդ ինձնից ես հանելու ասածիդ
համաձայն եմ, միայն թե այնպես արա, որ մեր անելիքը ինձ չխանգարի կնոջդ հետ
հաշտ ապրել, չնայած որ նա իմ գլխին այդպիսի խաղ է խաղացել»։ Ցեպպան ասաց.
«Անպայման այդպես կանեմ, և, բացի դրանից, քեզ մի այնպիսի թանկագին ու
գեղեցիկ բան կնվիրեմ, որ չունես»։ Այդ ասելով, գրկելով դամային և սկսելով
համբուրել, նրան դրեց սնդուկի վրա, որի մեջ փակված էր նրա ամուսինը, և
այստեղ սրտի ուզածին չափ հետը զվարճացավ։

Սպինելոչիոն, սնդուկի մեջ նստած, լսեց Ցեպպայի ասածներն ու կնոջ պատասխանը,
հետո էլ իր գլխի վրա կատարվող տրեվիզյան պարը, և սկզբում այնպիսի վիշտ
զգաց, որ քիչ էր մնում մեռներ, և եթե Ցեպպայից չվախենար, թեկուզև սնդուկի
միջից կնոջը մի լավ կհայհոյեր։ Հետո հիշելով, որ վիրավորանքն ինքն էր
պատճառել և Ցեպպան իրավունք ուներ արածն անելու, և որ իր նկատմամբ նա
մարդավարի ու ընկերաբար է վարվում, Սպինելոչիոն ինքն իրեն ասաց, որ եթե
Ցեպպան ցանկանա, ինքը առաջվանից լավ ընկեր կլինի։ Դամայի հետ ուզածին չափ
մնալուց հետո Ցեպպան իջավ սնդուկի վրայից, և երբ դաման խնդրեց, որ խոստացած
թանկագին բանը տա, սենյակի դուռր բացեց և ներս բերեց կնոջը, որը,
ծիծաղելով, միայն այս ասաց դամային. «Մադոննա, դուք իմ տված բլիթի փոխարեն
ինձ հացով հատուցեցիք»։ Նրա այդ խոսքի վրա Ցեպպան ասաց. «Հապա այս սնդուկը
բաց արա»։ Երբ կինը սնդուկը բացեց, Ցեպպան դամային ցույց տվեց նրա մեջ
նստած Սպինելոչիոյին։

Երկար կլիներ պատմել, թե նրանցից, ո՛րն ավելի ամաչեց,— արդյոք
Սպինելոչիո՞ն, տեսնելով Ցեպպային և իմանալով, որ իր արածը նրան հայտնի է,
թե կինը, տեսնելով ամուսնուն և գիտենալով, որ նա լսել ու զգացել է գլխի վրա
տեղի ունեցածը։ Եվ ահա Ցեպպան դամային ասում է. «Ահավասիկ այն թանկագին
բանը, որ նվիրում եմ ձեզ»։ Սնդուկի միջից դուրս գալով և կռիվ չանելով,
Սպինելոչիոն ասաց. «Ցեպպա, մենք հիմա տալիք֊առնելիք չունենք, ուստի, ինչպես
այն բանն անելուց առաջ կնոջս ասացիր, ավելի լավ կլինի առաջվա պես ընկեր
մնանք, իսկ քանի որ մենք երկուսով կանանցից բացի ոչ մի բաժանովի բան
չունենք, թող նրանք էլ պատկանեն երկուսիս»։ Ցեպպան համաձայնեց, և նրանք
չորսով անասելի համերաշխությամբ ճաշի նստեցին։ Այղ օրից ի վեր երկու
կանանցից յուրաքանչյուրն երկու ամուսին ուներ, իսկ սրանցից յուրաքանչյուրը՝
երկու կին, և այդ հողի վրա նրանց միջև երբևէ վեճ ու կռիվ չեղավ։


## Նովել իններորդ

_Բժիշկ մաեստրո Սիմոնեին, որը ցանկանում էր ծովահենների ընկերության մեջ
մտնել, Բրունոն և Բուֆալմակոն ստիպում են գիշերով մի տեղ գնալ, իսկ
Բուֆալմակոն նրան նետում է մի աղբահորի մեջ և այնտեղ էլ թողնում։_

Երբ դամաները մի քիչ զրուցեցին կանանց ընդհանրության մասին, որ ստեղծել էին
երկու սիենացիները, թագուհին, որին և միայն մնում էր պատմել՝ չխախտելով
Դիոնեոյի իրավունքը, սկսեց այս կերպ.— Սիրելի՛ դամաներ, Սպինելոչիոն մի
անգամ այն արժանի էր այն ծաղր ու ծանակին, որին ենթարկվեց Ցեպպայի կողմից,
ուստի ինձ թվում է, որ (ինչպես քիչ առաջ Պամպինեան ցանկանում էր ապացուցել)
հարկ չկա խստորեն պախարակելու այն մարդուն, որ ծաղրում է ծաղրվելու առիթ
տվող կամ դրան արժանի անձնավորությանը։ Սպինելոչիոն արժանի էր դրան, իսկ ես
մտադիր եմ ձեզ պատմել մի մարդու մասին, որ առիթ տվեց իրեն ձեռ առնելու, և
կարծում եմ, որ նրան ձեռ առնողներն արժանի են ոչ թե պարսավանքի, այլ
խրախուսանքի։ Այդ մարդը, որին ձեռ առան, բժիշկ էր, որը Բոլոնիայից
Ֆլորենցիա էր վերադարձել սկյուռենի սպիտակ մուշտակով, թեև ոչխարի մեկն էր։

Ինչպես շարունակ տեսնում ենք, մեր քաղաքացիները Բոլոնիայից մեզ մոտ
վերադառնում են ո՛րը դատավոր, ո՛րը բժիշկ, ո՛րը նոտար դարձած, երկար ու
լայն հագուստներով, ծիրանի ու սկյուռենի մուշտակներ հագած և կամ ուրիշ պերճ
արտաքինով, իսկ թե դա նրանց որքան է սազում՝ ամեն օր նկատում ենք։ Դրանց
թվին էր պատկանում մի ոմն մաեստրո Սիմոնե դա Վիլլա, որն ավելի շատ հորից
մնացած կարողությամբ էր հարուստ, քան թե իր գիտությամբ։ Ծիրանիով և մեծ
կապյուշոնով, բժշկագիտության դոկտոր դարձած, ինչպես ինքն իրեն կոչում էր,
նա ոչ վաղուց վերադարձել էր մեզ մոտ և բնակություն հաստատել այն փողոցում,
որ հիմա անվանում ենք Վիա դել Կոկոմերո։ Այդ մաեստրո Սիմոնեն, որ
վերադարձել էր, ինչպես ասացինք, ոչ վաղուց, ի թիվս ուշագրավ այլ
տարօրինակությունների, սովորություն ուներ իր հետ գտնվող ամեն մարդու
հարցուփորձ անել այն բոլոր անցորդների մասին, ում տեսնում էր, և, կարծես թե
մարդկանց շարժումներից իր հիվանդների համար դեղորայք էր պատրաստելու,
բոլորի վրա ուշադրություն էր դարձնում և նրանց ամեն ինչը նկատում։ Նրա
ուշադրությունն առանձնապես գրաված մարդկանց մեջ կային երկու նկարիչներ,
որոնց մասին այսօր երկու անգամ խոսք եղավ,— Բրունոն և Բուֆալմակոն, նրա
հարևանները, որոնք շարունակ միասին էին լինում։ Քանի որ նրան թվում էր, թե
նրանք աշխարհիս ամենաանհոգ մարդիկն են և իրենց ժամանակը շատ ուրախ են
անցկացնում,— և իսկապես էլ այդպես էր,— ապա նրանց մասին շատերին էր
հարցուփորձ անում։ Բոլորից լսելով, որ նրանք աղքատ են և նկարչությամբ են
զբաղվում, նա մտածում էր, թե չի կարող պատահել, որ աղքատ լինելով այդքան
ուրախ ապրեն, իսկ քանի որ այն էլ էր լսել, թե հնարամիտ մարդիկ են, ապա
կարծում էր, թե անպայման մեծ շահ ունեն որևէ ուրիշ բանից, որ ոչ ոք չգիտե,
և նրա մեջ ցանկություն էր առաջացել հնարավորության դեպքում մտերմանալ նրանց
երկուսի կամ թեկուզ մեկի հետ, և հաջողել էր մտերմանալ Բրունոյի հետ։

Մի քանի անգամ բժշկի հետ լինելով, Բրունոն տեսել էր, որ նա հիմարի մեկն է,
և սկսել էր ձեռ առնել՝ դարձնելով իր արտառոց օյինբազությունների առարկան,
իսկ բժիշկը նրա ընկերությունից մեծ բավականություն էր զգում։ Մի քանի անգամ
Բրունոյին ճաշի հրավիրելով և այդ իսկ պատճառով կարծելով, թե կարող է հետը
մտերմաբար խոսել, բժիշկը մի օր նրան ասաց, թե ինքը շատ է զարմացած, որ նա և
Բուֆալմակոն աղքատ լինելով հանդերձ այդքան ուրախ են ապրում, և խնդրեց ասել,
թե ինչպե՛ս են կարողանում այդպիսի կյանք վարել։ Բրունոն տեսավ, որ դա նրա
սովորական հիմար ու անմիտ հարցերից մեկն է, և, մի լավ ծիծաղելով, որոշեց
խելառին խելառավարի պատասխանել։ «Մաեստրո,— ասաց նա,— ես քչերին կասեի,
թե ինչպես ենք կարողանում այդպես ապրել, բայց ձեզ չեմ կարող չասել, քանի որ
դուք իմ բարեկամն եք և գիտեմ, որ ուրիշի չեք պատմի։ Ճիշտ է, ես ու ընկերս
այնպես լավ և ուրախ ենք ապրում, ինչպես որ ձեզ թվում է, և նույնիսկ ավելի
լավ և ուրախ։ Սակայն մեր վաստակով և այն եկամուտներով, որ ստանում ենք մեր
որոշ կալվածքներից, մենք չենք կարող նույնիսկ ջրի վարձը վճարել։ Բայց ես
չէի ցանկանա, որ դուք ասածիցս եզրակացնեիք, թե գողություն ենք անում. ո՛չ,
մենք զբաղվում ենք ծովահենությամբ և այդ կերպ, առանց ուրիշներին վնաս
տալու, ձեռք բերում այն ամենը, որ մեզ անհրաժեշտ է և բավականություն է
պատճառում։ Ահա այդ է պատճառը, որ, ինչպես տեսնում եք, մենք ուրախ ենք
ապրում»։

Այդ լսելով և դեռևս չհասկացած, թե բանն ինչ է, ամեն ինչին հավատալով,
բժիշկը խիստ զարմացավ, հանկարծ սաստիկ ցանկություն զգաց իմանալու, թե ի՛նչ
կնշանակե ծովահենություն անել, և սկսեց թախանձագին խնդրել, որ նա բացատրի,
հավատացնելով, թե դա ոչ ոքի չի ասի։ «Վա՛յ ինձ, մաեստրո,— ասաց
Բրունոն,— այդ ի՞նչ եք խնդրում։ Դուք ուզում եք մի մեծ գաղտնիք իմանալ,
բայց եթե որևէ մեկն այն իմանար, դա բավական կլիներ, որ ես կործանվեի,
կյանքից զրկվեի կամ ինձ գցեի Սան Գալլոյի Լյուցիֆերի երախը։ Այդ պատճառով
էլ երբեք չեմ ասի»։ Բժիշկն ասաց. «Հավատա, Բրունո, ինչ էլ որ ասելու լինես՝
ինձնից ու քեզնից բացի ոչ ոք չի իմանա»։ Այնժամ երկար չեմ ու չում անելուց
հետո Բրունոն ասաց. «Թող այդպես լինի, մաեստրո. այնքան մեծ է այն սերը, որ
տածում եմ Լենիայի հանրահռչակ դդմափայլությանդ նկատմամբ, և ձեզ այնքան
վստահում եմ, որ չեմ կարող ձեր որևէ ցանկությունը չկատարել, ուստի այդ բանը
կհայտնեմ, եթե միայն Մոնտեզոնի խաչով երդվեք, որ, ինչպես խոստացաք, ոչ ոքի
չեք ասի»։ Մաեստրոն երդվեց, որ չի ասի։ «Ուրեմն, իմացած եղեք, անուշի՛կդ իմ
մաեստրո,— ասաց Բրունոն,— որ մեր քաղաքում կար մի շատ վարպետ
դիագուշակ, անունը Միքելե Սկոտտո, քանզի շոտլանդացի էր։ Ազնվածին մարզիկ,
որոնցից հիմա քչերն են կենդանի մնացել, նրան մեծ պատիվներ էին տալիս։
Ցանկանալով այստեղից գնալ, նա նրանց թախանձագին խնդրանքով իր երկու գիտուն
աշակերտներին թողեց մեզ մոտ՝ հրամայելով պատրաստակամորեն կատարել իրեն
պատված ազնվականների բոլոր ցանկությունները, և նրանք հիշյալ ազնվականներին
սիրով ծառայում էին զանազան սիրային և այլ գործերում։ Հետագայում, երբ
քաղաքն ու բնակիչների նիստ ու կացը նրանց դուր եկան՝ որոշեցին ընդմիշտ
այստեղ մնալ և սերտ բարեկամություն հաստատեցին բնակիչներից մի քանիսի հետ,
ուշադրություն չդարձնելով՝ ազնվակա՞ն էին նրանք, թե՞ վատատոհմիկ, հարո՞ւստ,
թե աղքատ,— միայն թե իրենց ուզած մարդիկը լինեին։ Ի հաճույս իրենց այդ
բարեկամների, նրանք ստեղծեցին քսանհինգ հոգուց բաղկացած մի ընկերություն,
որի անզամներն առնվազն ամիսը մեկ անգամ պետք է հավաքվեին նրանց նշանակած
տեղում։ Հավաքվելով այնտեղ, յուրաքանչյուրը հայտնում էր իր ցանկությունը,
որը նրանք կատարում էին անմիջապես, նույն այդ գիշերը։ Այդ երկուսի հետ սերտ
բարեկամություն ու մտերմություն ստեղծելով, ես ու Բուֆալմակոն ընդունվեցինք
հիշյալ ընկերության մեջ, ուր և կանք մինչև հիմա։ Եվ ասեմ ձեզ, որ երբ մենք
հավաքվում ենք, մարդ զարմանքից ապշում է՝ տեսնելով մեր խնջույքասրահի
պատերի գորգերը, արքայաբար բացված սեղանները, ազնվածին ու գեղեցիկ
սպասավորներին ու սպասուհիներին, որ ծառայում են ի հաճույս ընկերության
ամեն մի անդամի, տեսնելով այն ոսկյա ու արծաթյա կոնքերը, սավոորները,
շշերը, գավաթներն ու մյուս ամանները, որոնցով ուտում֊խմում ենք, ինչպես նաև
այն բազում ու բազմատեսակ ուտելիքները, որ մեզ մատուցում են յուրաքանչյուրն
իր ժամանակին։ Լեզուս չէր պատի պատմել, թե այնտեղ ինչպիսի՛ անուշիկ
հնչյուններ են արձակում անթիվ ու անհամար նվագարանները, որքա՛ն մելոդիկ է
երգեցողությունը, ինչքան մոմեր են վառվում այդ ընթրիքների ժամանակ, ինչքա՛ն
անուշեղեն է ուտվում և ինչպիսի՛ թանկագին գինիներ են խմում այնտեղ։ Ես չէի
ցանկանա, որ կարծեիք, թե մենք այնտեղ լինում ենք այն հագուստներով ու
զարդարանքներով, որ տեսնում եք մեզ վրա. մենք այնպես ենք զուգվում
թանկարժեք հագուստներով ու զարդերով, որ այնտեղ չկա մեկը, թեկուզ
ամենահետինը, որ ձեզ վրա կայսրի տպավորություն չթողնի։ Բայց այնտեղի բոլոր
բավականություններից գերագույնը գեղեցիկ կանայք են, որ իսկույն, հենց որ
ցանկանաս, բերվում են աշխարհի բոլոր կողմերից։ Այնտեղ դուք կարող էիք
տեսնել Բարբանիկների միապետուհուն, Բասկերի թագուհուն, սուլթանի կնոջը,
Օսբեկների արքայուհուն, նորնեկացի Ջիանջաֆերային, Սեմիստանտե դի
Բերլինոնեին և Սկալպեդրա դի Նարսիային։ Բայց ո՞ր մեկն ասեմ։ Այնտեղ լինում
են, ասում եմ, աշխարհիս բոլոր թագուհիները, մինչև իսկ տեր-Ջիովաննի
Ակինկիմուրան։ Հիմա լսեք մնացածն ասեմ։ Երբ այդ կանայք խմում են ու
բերանները քաղցրացնում, յուրաքանչյուրը մի երկու պար պարելուց հետո գնում է
այն մարդու սենյակը, որի խնդրանքով եկել է։ Եվ իմացեք, այդ սենյակներն
այնքան զմայլելի են, որ դրախտ են հիշեցնում, և անուշաբույր են ոչ պակաս,
քան ձեր դեղատան համեմունքների արկղիկները, երբ դուք պատվիրած եք լինում
չաման ծեծել, և այդ սենյակներում անկողիններ կան, որ ավելի գեղեցիկ են
թվում, քան Վենետիկի դոժի մահճակալները. դրանց վրա էլ նրանք հանգստանում
են։ Թե ջուլհակուհիներն այնտեղ աշխատելիս ինչպես են ոտնակները շարժում և
մաքոքը ձգում, որ գործվածքն ավելի ամուր է ստացվում, թողնում եմ ինքներդ
դատեք։ Այնտեղ, իմ կարծիքով, ամենից լավ ես ու Բուֆալմակոն ենք քեֆ քաշում,
որովհետև Բուֆալմակոն մեծավ մասամբ պատվիրում է իր համար բերել Ֆրանսիայի
թագուհուն, ես՝ Անգլիայի, իսկ դրանք աշխարհիս ամենահայտնի գեղեցկուհիներն
են։ Եվ մենք կարողացել ենք այնպես անել, որ նրանք մեզնից չեն կշտանում։ Եվ
ուրեմն, գիտենալով, որ մենք վայելում ենք երկու այդպիսի թագուհիների սերը,
դուք արդեն կարող եք հասկանալ, թե ինչո՛ւ պիտի ավելի ուրախ ապրենք ու
զբոսնենք, քան ուրիշները։ Էլ չասած, որ բավական է սրտներս մեկ կամ երկու
հազար ֆլորին ցանկանա,— իսկույն պատրաստ է։ Ահա հենց այդ է, որ պարզապես
անվան ում ենք «ծովահենություն անել», քանզի մենք էլ ծովահենների պես
կողոպտում ենք յուրաքանչյուրին, միայն այն տարբերությամբ, որ նրանք
կողոպտածը չեն վերադարձնում, իսկ մենք օգտագործելուց հետո ետ ենք տալիս։
Այժմ դուք գիտեք, պարզամիտդ իմ մաեստրո, թե ինչի՛ն ենք ասում
ծովահենություն անել։ Ինքներդ կարող եք դատել, թե այդ բանը որքա՛ն գաղտնի
պիտի մնա, ուստի ձեզ այլևս ոչինչ չեմ ասի, և մի խնդրեք, որ ասեմ»։

Մաեստրոն, որի գիտությունը, հավանաբար, երեխաների քոսը բուժելու
կարողությունից դենը չէր անցնում, այնքան հավատաց Բրունոյի խոսքերին, որքան
կարելի էր հավատալ որևէ ճշմարտության, և այնպես համակվեց այդ ընկերության
մեջ մտնելու ցանկությամբ, ինչպես միայն կարելի էր համակվել որևէ շատ
ցանկալի բանի տենչով։ Դրա համար էլ նա Բրունոյին պատասխանեց, թե իսկապես
հարկ չկա զարմանալու, որ նրանք այդպես ուրախ են, և մեծ դժվարությամբ զսպեց
իրեն, որպեսզի չխնդրեր իրեն էլ ընդունել տալ այդ ընկերության մեջ, որոշելով
այդ բանն անել այն ժամանակ, երբ նրան ավելի շատ պատվելուց հետո
հնարավորություն կունենար իր ցանկությունն ավելի համարձակորեն հայտնելու։
Եվ ահա այդ նկատումով շարունակում էր Բրունոյի հետ ընկերություն անել,
առավոտ֊իրիկուն նրան մասնակից դարձնելով իր սեղանին և նրա նկատմամբ անչափ
սեր ցուցաբերելով, և այնքան սերտ ու հաստատ էր նրանց այդ կապը, որ թվում
էր, թե առանց Բրունոյի մաեստրոն ո՛չ կկարողանար, ո՛չ էլ կարողանում էր
ապրել։ Բրունոն իրեն շատ լավ էր զգում, և բժշկի արած այդ պատիվներից հետո
ապերախտ չհամարվելու համար նրա դահլիճում նկարեց Պահքի տեսարանը, սենյակի
մուտքի վերևում՝ Agnuc dei-ին, փողոցի դռան ճակատին՝ մի գիշերանոթ, որպեսզի
նրա մոտ խորհրդի եկողները կարողանային նրան ուրիշներից տարբերել, իսկ
փոքրիկ ծածկի տակ նկարեց մկների ու կատուների ճակատամարտը, որը բժշկին շատ
գեղեցիկ բան էր թվում։ Բացի դրանից, երբեմն, երբ պատահում էր որ բժշկի մոտ
չէր ընթրած լինում, նրան ասում էր. «Այսօր ես մեր ընկերությունում էի, և
քանի որ Անգլիայի թագուհին ինձ մի քիչ ձանձրացրել է՝ բերել տվի Տարսի մեծ
խանի Գումեդրային»։ Այնժամ մաեստրոն հարցնում էր. «Գոլմեդրան ի՞նչ է, ես
այդ անուններից գլուխ չեմ հանում»։— «Օ՜, իմ մաեստրո,— պատասխանում էր
Բրունոն,— ես դրա վրա չեմ զարմանում, քանզի լսել եմ, որ ոչ Պորկոգրասոն,
ոչ Վաննաչենան նրա մասին հիշատակություն չունեն»։— «Երևի ուզում ես ասել
Հիպոկրատն ու Ավիցեննան»,— ասում էր մաեստրոն։ «ճիշտն ասած, չգիտեմ,—
պատասխանում էր Բրունոն,— ձեր անուններից ես քիչ եմ հասկանում, ինչպես որ
դռւք իմոնքից, իսկ Գումեդրան մեծ խանի լեզվով նույնը կնշանակե, ինչ որ մեր
լեզվով՝ կայսրուհին։ Օ՜, նա ձեզ չքնաղ կթվար և, հավատացնում եմ, կստիպեր
մոռանալ ձեր դեղերն ու համեմունքները և ամեն տեսակի սպեղանիները»։

Այդպես երբեմն խոսում էր բժշկի հետ, որպեսզի նրան էլ ավելի տաքացներ։ Մի
երեկո բժիշկը երկար նստած լույս էր անում Բրունոյին, քանի դեռ նա նկարում
էր մկների ու կատուների ճակատամարտը, և, կարծելով, թե իր ուշադիր
վերաբերմունքով նրան արդեն կաշառել է, որոշեց սիրտը բաց անել։ Նրանք մենակ
էին, և նա ասաց. «Բրունո, աստվա՜ծ վկա, հիմա չկա մի մարդ, որի համար այնպես
պատրաստ լինեմ ամեն ինչ անելու, ինչպես քեզ համար. եթե դու ինձ հրամայեիր
այստեղից Պերետոլա զնալ միգուցե գնայի, ուստի մի՛ զարմանա, եթե բարեկամաբար
ու վստահորեն քեզնից մի բան խնդրեմ։ Ինչպես գիտես, դու վերջերս ինձ
պատմեցիր ձեր ուրախ ընկերության սովորությունների մասին, և ես դրան
մասնակցելու այնքան մեծ ցանկություն զգացի, որպիսին դեռ ոչ ոք չի զգացել։
Եվ դա, ինչպես կտեսնես, իր պատճառն ունի, քանզի հենց այսօրվանիg քեզ թույլ
կտամ ինձ ծաղրել, եթե ես այդ ընկերության մեջ ընկնելուց հետո այնտեղ բերել
չտամ ամենագեղեցիկ աղջկան, որի նմանին դու վաղուց չես տեսել, իսկ ես անցյալ
տարի տեսել եմ Կակավինչիլիում և շատ եմ սիրում։ Քրիստոսի մարմինը վկա, ես
ուզում էի նրան տասը բոլոնիական գրոշ տալ, եթե համաձայներ ուզածս անել,
բայց նա չհամաձայնեց։ Ուստի խնդրում եմ՝ որքան հնարավոր է ինձ սովորեցրու,
թե ի՛նչ պիտի անեմ այնտեղ ընկնելու համար, ինքդ էլ ամեն ինչ արա, որ
ընդունվեմ, իսկ հանձին իմ դուք կունենաք լավ ու հավատարիմ ընկեր։ Տեսնում
ես, որ ես գեղեցիկ մարդ եմ, ոտքերս հիանալի զոդված են մարմնիս և դեմքիցս
վարդ է կաթում, և, բացի դրանից, բժշկագիտության դոկտոր եմ, որպիսին,
հավանաբար, ձեր մեջ չկա, և շատ լավ-լավ բաներ, սիրունիկ երգեր գիտեմ. ա՛յ,
մեկը երգեմ, լսիր»։ Եվ նա սկսեց երգել։

Բրունոյի ծիծաղն այնպես էր գալիս, որ քիչ էր մնում խեղճը պայթեր, բայց
այնուամենայնիվ կարողացավ իրեն զսպել։ Երգելուց հետո մաեստրոն հարցրեց.
«Հը՛, դուրդ եկա՞վ»։— «Իհարկե,— պատասխանեց Բրունոն,— դուք այնքան
լավ եք երգում, որ սիմինդրի շվիկներն անգամ չեն կարող ձեզ հետ մրցել»։—
«Ես համոզված եմ,— ասաց մաեստրոն,— որ դու երբեք չէիր հավատա, որ
այսքան լավ եմ երգում, եթե ականջովդ չլսեիր»։— «Ճիշտ եք ասում»,—
պատասխանեց Բրունոն։— «Ես ուրիշ երգեր էլ գիտեմ,— նրա խոսքը կտրեց
մաեստրոն,— բայց առայժմ դա թողնենք։ Հո տեսնում ես ինչպիսի՛ մարդ եմ։
Հայրս ազնվական է եղել, թեև ապրել է գյուղում, իսկ մորս կողմից ես
Վալեկիոների տոհմից եմ, և, ինչպես կարող ես տեսնել ու համոզվել, ավելի լավ
գրքեր ու գեղեցիկ հագուստներ ունեմ, քան Ֆրոլենցիայի մնացած բոլոր
բժիշկները։ Ես այնպիսի բաներ ունեմ, որոնք, աստված վկա, ավելի քան տասը
տարի առաջ ինձ վրա համարյա հարյուր լիր են նստել։ Ուստի խնդրում եմ ինձ
ընդունել տուր ընկերության մեջ, իսկ ես իմ կողմից խոստանում եմ, եթե դու
այդ բանն անես, բուժելու համար քեզնից ոչ մի գրոշ չվերցնել. հիվանդացի՛ր
ինչքան կարող ես»։

Լսելով բժշկին, Բրունոն տեսավ, որ նա նույն ցանցաոն է, ինչ որ առաջ, և
ասաց. «Մաեստրո, մի քիչ դեսը լույս արեք, մինչև որ այս մկների պոչերը
նկարեմ, որից հետո ձեզ կպատասխանեմ»։ երբ պոչերն ավարտվեցին, Բրունոն
ձևացրեց, թե նրա խնդրանքն իր համար շատ անախորժ է, և ասաց. «Մաեստրո, դուք
ի վիճակի կլինեիք ինձ համար շատ բան անելու, ես դա ընդունում եմ,
այնուամենայնիվ ձեր խնդրածը ինձ համար մեծանշանակ բան է, թեև ձեր մեծ խելքի
համար շատ է աննշան։ Չգիտեմ աշխարհիս երեսին էլ ո՞ւմ համար կանեի այդ բանը,
եթե ոչ ձեզ համար, քանզի ինչպես հարկն է, ձեզ սիրում եմ և, բացի դրանից,
ձեր խոսքերն այնպես համեմված են խելքով, որ ծոմապահ կնոջն, իսկ կստիպեին
բոբիկ պար գալ, իսկ ինձ առավել ևս շեղած կլինեին իմ մտադրությունից,
որովհետև ինչքան շատ եմ լինում ձեզ հետ, այնքան աչքիս խելոք եք երևում։ Այն
էլ ասեմ, որ եթե նույնիսկ ոչ մի բան ինձ չստիպեր ձեր բարին ցանկանալ, ապա
բավական էր և այն, որ, ինչպես ասացիր, սիրահարված եք այդպիսի մի
գեղեցկուհու։ Պետք է ձեզ մի բան ասեմ. ես այդ գործերում, հակառակ ձեր
սպասածի, անկարող եմ, ուստի ի վիճակի չեմ ձեզ համար անելու ինչ որ պետք է,
բայց եթե ձեր մեձ ու անդրժելի խոսքով խոստանում եք ասածս գաղտնի պահել, ձեզ
կսովորեցնեմ, թե ի՛նչ միջոցի պետք է դիմեք, և ինձ թվում է, որ այդ բանը ձեզ
անպայման կհաջողվի, քանի որ ունեք և՛ սքանչելի գրքեր, և՛ այն բոլորը, որոնց
մասին ինձ ասել եք»։ Այդ լսելով, մաեստրոն ասաց. «Դե՛, խոսիր, մի՛ վախենար։
Ինչպես տեսնում եմ, դու ինձ լավ չես ճանաչում և դեռ չգիտես, թե որքան
գաղտնապահ եմ։ Քիչ կպատահեր, որ սալիչետցի Գասպարուոլոն, Ֆորլիմոպոլիում
պոդեստայի դատավոր եղած ժամանակ, չպատվիրեր ինձ պատմել իր արած գործերի
մասին, քանզի ինձ շատ գաղտնապահ մարդ էր համարում։ Ուզո՞ւմ ես համոզվել, որ
ճիշտ եմ ասում. նա առաջինը ինձ ասաց, թե ցանկանում է Բերգամինայի հետ
ամուսնանալ։ Տեսնո՞ւմ ես»։— «Շատ լա՛վ,— ասաց Բրունոն,— քանի որ նա
ձեզ վստահում էր, ես էլ կվստահեմ։ Այն միջոցը, որին պետք է դիմենք,
հետևյալն է. մեր ընկերությունն ունի պետ իր երկու խորհրդականներով, որոնք
վեց ամիսը մեկ փոխվում են. կասկած չկա, որ նոր տարվանից Բուֆալմակոն պետ է
դառնալու, իսկ ես՝ խորհրդական, այդպես է որոշված։ Իսկ պետը կարող է իր
ուզած մարդուն ընդունել և ստիպել, որ ընդուն են, այդ պատճառով էլ ինձ թվում
է, որ ձեզ անհրաժեշտ է Բուֆալմակոյի հետ որքան կարելի է մտերմանալ և նրան
պատվել։ Նա այնպիսի մարդ է, որ ձեր խելոքությունը տեսնելուն պես կսիրահարվի
ձեզ, և երբ ձեր խելքով և այն լավ-լավ բաներով, որ ունեք, նրան մի քիչ
գրավեք՝ կարող եք իրեն դիմել։ Նա չի կարող ձեզ մերժել։ Ես նրա հետ ձեր
մասին խոսել եմ, և նա ձեր նկատմամբ շատ լավ է տրամադրված։ Դուք այդ արեք,
իսկ նրան համոզելն ինձ թողեք»։ Այնժամ մաեստրոն ասաց. «Ասածդ ինձ շատ է
դուր գալիս, և եթե նա իմաստուն այրերին սիրող մարդ է և եթե հետս թեկուզ մի
քիչ զրուցի՝ այնպես կանեմ, որ շարունակ ետևիցս վազ տա, վասնզի ես այնքան
խելք ունեմ, որ կարող էի մի ամբողջ քաղաքի վրա բաժանել և դարձյալ մնալ
ամենախելոք մարդը»։

Այդ անելուց հետո Բրունոն ամեն ինչ հանգամանորեն պատմեց Բուֆալմակոյին, իսկ
սա անհամբերությունից մեռնում էր, թե երբ պիտի հաջողի կատարել խելառ
մաեստրոյի փափագը։ Բժիշկը, որ անչափ ցանկանում էր ծովահեն դառնալ, երկար
չհապաղելով մտերմացավ Բուֆալմակոյի հետ,— մի բան, որ նրան դյուրավ
հաջողվեց։ Եվ նա սկսեց Բուֆալկամոյին, նրա հետ միասին և Բրունոյին,
հյուրասիրել աշխարհիս ամենալավ ճաշերով և ընթրիքներով, իսկ նրանք նրան
կերակրում էին խոստումներով և, լավ գինիների, գեր աքաղաղների և այլ համեղ
բաների արժեքն իմացող մարդիկ լինելով, մի գլուխ այցելում էին նրան, առանց
հատուկ հրավերների լինում նրա տանը, շարունակ ասելով, թե ուրիշի համար
այդպիսի բան չէին անի։ Եվ ահա, երբ մաեստրոյին թվաց, թե արդեն ժամասակն է,
իր խնդրանքով դիմեց Բուֆալմակոյին, ինչպես դիմել էր և Բրունոյին։
Բուֆալմակոն ձևացրեց, թե դրա համար խիստ զայրացած է, և սկսեց Բրունոյի վրա
գոռգոռալ. «Պոզինիանոյի մեծ աստվածը վկա, քիչ է մնում գլխիդ այնպես բամփեմ,
որ քիթդ կրունկներիդ արանքը խրվի, դավաճանի՛ մեկը։ Էլ ո՞վ կարող էր
մաեստրոյին այդ բանն ասել, եթե ոչ դու»։ Մաեստրոն սկսեց Բրունոյին եռանդով
արդարացնել, երդվելով, թե ուրիշ մարդուց է լսել, և բազում իմաստուն խոսքեր
ասելուց հետո մի կերպ կարողացավ Բուֆալմակոյին հանգստացնել։ Դիմելով
մաեստրոյին Բուֆալմակոն ասաց. «Մաեստրո, իսկապես երևում է, որ դուք եղել եք
Բոլոնիայում և այնտեղից մեր քաղաքն եք բերել գաղտնիք պահելու
ունակությունը։ Այն էլ ասեմ, որ դուք այբուբենը ոչ թե խնձորի վրա եք
սովորել, ինչպես ցանկանում են անել որոշ տխմարներ, այլ դդումի վրա, իսկ
հայտնի է, որ դդումը երկար է, և սխալված չեմ լինի, եթե ասեմ, որ ձեզ կիրակի
օրն են մկրտել։ Ու թեև Բրունոն ինձ ասել է, թե այնտեղ բժշկություն եք
ուսանել, ինձ թվում է, որ դուք այնտեղ ուսանել եք, թե մարդկանց ինչպես պետք
է հրապուրել,— մի բան, որ ձեր խելքի և հնարամտության շնորհիվ կարողանում
եք ավելի լավ անել, քան իմ տեսած ուսյալներից որևէ մեկը»։ Բժիշկը նրա խոսքը
կտրեց և Բրունոյին դիմելով՝ ասաց. «Այ թե ի՜նչ կնշանակե խելոք մարդկանց հետ
խոսել ու շփվել։ Ո՞վ կկարողանար իմ խելքի բոլոր հատկությունները այնպես
շուտ հասկանալ, ինչպես հասկացավ այս հարգարժան մարդը։ Դու, օրինակ, նրա պես
շուտ չհասկացար իմ արժեքը, գոնե պատմիր, թե քեզ ինչ ասացի, երբ ինձ
հայտնեցիր, որ Բուֆալմակոն խելոք մարդկանց շատ է սիրում։ Ես այդ
չասացի՞»։— «Ասացի՛ր, ավելի լավ ասացիր»,— պատասխանեց Բրունոն։ Այնժամ
Մաեստրոն Բուֆալմակոյին ասաց. «Դու ուրիշ բան կասեիր, եթե ինձ տեսնեիր
Բոլոնիայում, ուր մեծ թե փոքր, բժիշկ թե ուսանող ամենից շատ ինձ էին
սիրում,— այնպես բոլորի սիրտը գրավել էի իմ զրույցներով ու խելքով։ Քեզ
ավելին ասեմ. չէր պատահի որևէ խոսք ասեի, որ ամենքին չստիպեր ծիծաղել,
այնպես բոլորին դուր էր գալիս, իսկ երբ այնտեղից մեկնում էի, բոլորն
անասելի լաց ու կոծ բարձրացրին, որ մնամ, և բանն այնտեղ հասավ, որ որոշեցին
— այնտեղի բոլոր ուսանողներին, միայն ես բժշկություն դասավանդեմ, միայն
թե մնամ, բայց ես չցանկացա մնալ, քանզի որոշել էի գալ այն մեծ ժառանգության
համար, որն արդեն ստացել եմ և որը միշտ պատկանել է իմ տոհմին»։ Այնժամ
Բրունոն Բուֆալմակոյին ասաց. «Հիմա ի՞նչ կանես։ Որ ասում էի՝ չէիր
հավատում։ Երդվում եմ ավետարանով, մեր քաղաքում չկա մի բժիշկ, որ նրա պես
կարսղանա էշի մեզը ախտորոշել, և եթե մինչև Փարիզի դարբասներն էլ գնաս՝ նրա
նման բժիշկ չես գտնի։ Դե հիմա արի ու նրա ուզածը մի անի»։— «Բրունոն
իրավացի է,— վրա բերեց բժիշկը,— բայց այստեղ ինձ չեն ճանաչում,
տեղացիներդ բռի ժողովուրդ եք. դուք ինձ պետք է տեսնեիք դոկտորների
շրջանում, տեսնեիք ի՜նչ տեսք եմ ունենում»։ Այնժամ Բուֆալմակոն ասաց.
«Իսկապես, մաեստրո, դուք գիտեք շատ ավելին, քան ես կարող էի ենթադրել,
ուստի պարզ խոսելով, ինչպես կպատշաճե խոսել ձեզ նման խելոք մարդկանց հետ,
ասում եմ. ես անպայման այնպես կանեմ, որ մեր ընկերության մեջ ընդունվեք»։

Այդ խոստումից հետո բժիշկը սկսեց նրանց ավելի պատվել, իսկ նրանք,
զվարճանալով, բժշկին ստիպում էին պար գալ աշխարհիս մեծագույն
տխմարությունների դուդուկի տակ, խոստանալով նրան կնության տալ Ոտատեղաց
կոմսուհուն, ամենազմայլելի արարածին, որ կարելի է գտնել մարդկային ցեղին
պատկանողների հետույքներում։ Բժիշկը հարցրեց, թե ո՞վ է այդ կոմսուհին։
Բուֆալմակոն պատասխանեց. «Ա՜խ, իմ սերմացո՛ւ դդում, դա շատ նշանավոր դամա
է, և աշխարհումս քիչ տներ կգտնվեն, ուր նա դատ ու դատաստան չանի, և
մինորիտներն անգամ, թմբուկների թնդյունի տակ, նրան տուրք են տալիս։ Այն էլ
ասեմ, որ երբ նա դուրս է գալիս՝ ձայնը լսելի է չորս դին, թեև մեծավ մասամբ
փակված նստած է լինում։ Չնայած դրան, նա հենց վերջերս գիշերով անցել է ձեր
դռան մոտով և դիմել դեպի Առնո, որպեսզի ոտքերր լվանա և օդ շնչի։ Բայց նրա
մշտական ժամանցի վայրը Ոտատեղաց աշխարհն է։ Հենց այդ պատճառով էլ նրա
սպասավորները հաճախ շրջում են բոլորտիքը, և ի ապացույց նրա գերիշխանության
բոլորը գայիսոն ունեն՝ մի ավել և մի գունդ։ Նրա արքունականներին, որպիսիք
են Կոյաջուրը, դոն Կոլոնձը, Կարճլիկը և այլք, ամեն տեղ կարելի է տեսնել։
Կարծում եմ, դուք նրանց բոլորին ճանաչում եք, բայց չեք հիշում։ Հենց այդ
ազնվական դամայի անուշիկ գիրկը կուղարկենք ձեզ, թողնելով Կակավինչիլիի
գեղեցկուհուն, եթե իհարկե, մեր հույսն ի դերև չլինի»։ Բժիշկը, որ ծնվել ու
մեծացել էր Բոլոնիայում, նրանց դարձվածքները չհասկացավ, այդ պատճառով էլ
խոստացված դամայից գոհ մնաց։

Շատ չանցած նկարիչները բժշկին լուր բերին, թե նա ընդունված է։ Երբ հասավ
այն օրը, երբ իբր թե գիշերը պետք է հավաքվեին, մաեստրոն նախքան այդ,
ցերեկով երկուսին էլ ճաշի հրավիրեց և ճաշից հետո հարցրեց, թե ի՛նչ պետք է
անի ընկերությանը ներկայանալու համար։ Բուֆալմակոն ասաց. «Գիտե՞ք ինչ,
մաեստրո, դուք պետք է շատ քաջ լինեք, այլապես արգելքների կհանդիպեք և մեզ
էլ մեծ վնաս կպատճառեք։ Հիմա ասեմ, թե ինչո՛ւ պետք է քաջ լինեք։ Դուք պետք
է այնպես անեք, որ այս գիշեր, առաջին քնի պահին, գտնվեք այն բարձրիկ
դամբարաններից մեկի վրա, որ վերջերս շինվել են Սանտա Մարիա Նովելլա
եկեղեցու հետևում։ Հագեք ձեր ամենալավ հագուստը, նախ՝ նրա համար, որ,
առաջին անգամը լինելով, ընկերությանր ներկայանաք վայելուչ տեսքով, և ապա
այն պատճառով, որ կոմսուհին ցանկանում է ձեզ, որպես լավ տոհմից սերված
մարդու, ասպետ կարգել՝ լողացնելով իր հաշվին։ Այնտեղ կսպասեք, մինչև որ մեր
բանբերը գա։ Իսկ որպեսզի ձեզ ամեն ինչ տեղեկացրած լինեմ, իմացեք, որ կգա մի
սև ու եղջերավոր գազան և կսկսի սաստիկ փնչալ ու ոստոստել ձեր առջևի
հրապարակում՝ ցանկանալով ձեզ վախեցնել, բայց երբ տեսնի, որ չեք վախենում,
հանգիստ կմոտենա, իսկ երբ մոտենա՝ բոլորովին չվախենալով դամբարանի վրայից
իջեք և, աստծու ու նրա սրբերի անունը չտալով, հեծեք վրան։ Երբ կհեծնեք,
ձեռքներդ խաչեցեք ձեր կրծքին, և այլևս նրան ձեռք չտաք։ Այնժամ նա հանգիստ
կրնթանա և ձեզ կբերի մեզ մոտ։ Բայց հիմիկվանից ասում եմ, որ եթե աստծու և
սրբերի անունը տաք՝ նա կարող է ձեզ ցած գցել ու նետել ոչ այնքան
անուշաբույր մի տեղ։ Ուստի, եթե գտնում եք, որ բավականաչափ քաջություն չեք
ունենա, մի՛ գնաք, քանզի ձեզ կվնասեք, մեզ էլ ոչ մի օգուտ չեք տա»։

Այնժամ բժիշկն ասաց. «Դուք ինձ դեռ չեք ճանաչում, մի նայեք, որ ձեռնոցներ
եմ կրում ու զգեստս երկար է։ Եթե իմանայիք, թե ինչեր եմ արել Բոլոնիայում,
երբ գիշերները ընկերներիս հետ գնում էի կանանց մոտ, զարմանքից բերաններդ
բաց կմնար։ Ես ու իմ աստվածը, մի գիշեր այնպես պատահեց, որ այդ կանանցից
մեկը չցանկացավ մեզ հետ գալ (քավթառած մի բան էր, բոյը մի բռնցքաչափ). ես
նրան նախ և առաջ մի լավ դնգստեցի, իսկ հետո վզակոթից բռնելով համարյա մի
նետընկեց առաջ տարա և ի վերջո կարողացա այնպես անել, որ ստիպված եղավ գալ։
Հիշում եմ, մի ուրիշ անգամ, երբ ծառայիցս բացի հետս ոչ ոք չկար, Ave
Maria-ից քիչ հետո անցնում էի մինորիտների գերեզմանատան մոտով, որտեղ այդ
օրը մի կին էին թաղել, և ոչ մի վախ չզգացի։ Ուստի մի անհանգստանաք, քանզի
ես շա՜տ համարձակ ու քաջ մարդ եմ։ Այն էլ ասեմ, որ այնտեղ վայելուչ տեսքով
երեալու համար կհագնեմ իմ ծիրանին, որը կրում էի դոկտոր կարգավորելուս
ժամանակ։ Պատկերացնում եմ, թե ընկերության անդամներն ինչպե՜ս կուրախանան
ինձ տեսնելով, իսկ երբ ժամանակը գա՝ պետ էլ կդարձնեն։ Կտեսնեք գործն
ինչպե՜ս կընթանա, երբ ընկնեմ այնտեղ, քանզի դեռ ինձ չտեսած կոմսուհին
այնպես է սիրահարվել վրաս, որ ուզում է ինձ համար ասպետական բաղնիք սարքել։
Գուցե ասպետությունը ինձ սազ չգա, և դա վատ պահեմ, բայց գուցե և լավ պահեմ.
միայն թե թողեք տեսնեմ ի՛նչ եմ անում»։— «Լավ եք ասում,— պատասխանեց
Բուֆալմակոն,— բայց չլինի թե մեր գլխին խաղ խաղաք, չլինի թե հանկարծ չգաք
կամ մեր բանը երբ ձեզ չգտնի։ Դա նրա համար եմ ասում, որ հիմա ցուրտ է, իսկ
դուք, պարոնայք բժիշկներդ, ցրտից շատ եք վախենում»։— «Աստված մի՛
արասցե,— պատասխանեց բժիշկը։— Ես մրսկաններից չեմ, ցուրտը ինձ համար
նշանակություն չունի։ Քիչ է պատահում, որ գիշերը վեր կենալով մարմնական
պահանջս հոգալու, ինչպես երբեմն հարկ է լինում անել, բաճկոնիս վրայից որևէ
բան հագնեմ, բացի մուշտակից։ Ուստի անպայման այնտեղ կլինեմ»։

Երբ Բրունոն և Բուֆալմակոն գնացին և գիշերը վրա հասավ, մաեստրոն կնոջը
խաբելու համար ինչ ու ինչ պատրվակներ հորինեց, թռցրեց ու հագավ իր
հանդիսավոր հագուստը և ապա դիմեց դեպի հիշյալ դամբարաններից մեկը։ Մարմարյա
մահարձաններից մեկի վրա ցրտից կուչ եկած, նա սկսեց սպասել գազանին։
Բուֆալմակոն, որ բարձրահասակ ու հանղթանդամ մարդ էր, ձեռք էր գցել մեկն այն
դիմակներից, որ գործածվում էին ներկայումս արդեն մոռացված որոշ խաղերի
ժամանակ, և, վռվելով մորթին դեպի դուրս արած մի սև մուշտակի մեջ, նմանվել
էր արջի, միայն թե դիմակը սատանայի կերպարանք ու կոտոշներ ուներ։ Այդպես
հագնված, Բրունոյի հետ միասին, որը հետևում էր նրան, որպեսզի տեսներ, թե
բանն ինչո՛վ է վերջանալու, գնաց Սանտա Մարիա Նովելլայի նոր հրապարակը։
Տեսնելով, որ մաեստրոն այնտեղ է, նա դիվոտվածի պես, փնչալով, մռնչալով ու
գոռալով, սկսեց հրապարակում ոստոստել և դեսուդեն ընկնել։ Երբ մաեստրոն այդ
տեսավ՝ մազերը բիզ֊բիզ կանգնեցին, և սկսեց դողդողալ, քանզի կնոջից էլ
վախկոտ էր, և եղավ մի պահ, երբ կգերադասեր տանը լինել, քան այնտեղ։ Բայց
այնուամենայնիվ, քանի որ եկել էր, ջանաց իրեն սիրտ տալ, զի մեծ ցանկություն
ուներ տեսնելու Բրունոյի և Բուֆալմակոյի պատմած հրաշքները։

Մի որոշ ժամանակ մաեստրոյի առաջ մոլեգնելուց հետո, Բուֆալմակոն ձևացրեց, թե
խաղաղվել է, մոտեցավ այն դամբարանին, որի վրա նա գտնվում էր, և կանգ առավ։
Վերջինս վախից դողալով չգիտեր ի՛նչ աներ — իջնե՞ր, թե մնար։ Ի վերջո,
վախենալով, որ եթե չհեծնի գազանին՝ միգուցե նա իրեն վնասի, այդ երկրորդ
վախով վանեց առաջինը։ Եվ դամբարանի վրայից իջնելով ու ցածր ձայնով «փրկյա,
տեր» ասելով, բարձրացավ գազանի վրա, ամուր նստեց մեջքին և, դեռևս դողալով,
ինչպես պատվիրել էին, ձեռները խաչեց կրծքին։ Այնժամ Բուֆալմակոն դանդաղորեն
դիմեց դեպի Սանտա դելլա Մարիա Սկալայի կողմը և նրան չորեքթաթ հասցրեց մինչև
Ռիպոլիի կուսանոցը։ Այն ժամանակ այդ կողմերում փոսեր կային, որոնց մեջ
տեղիս գյուղացիները իրենց դաշտերը պարարտացնելու համար պարպում էին
Ոտատեղաց կոմսուհուն։ Երբ Բուֆալմակոն մոտեցավ փոսերին, դրանցից մեկի
պռնկին հասնելով և հարմար պահ որսալով՝ ձեռքը դեմ արեց բժշկի ոտքին և, նրան
մեջքի վրայից ցած քաշելով, գլխիվայր նետեց ուղղակի փոսի մեջ, ապա սոսկալի
գռմռալով, ոստոստելով ու դիվոտվելով, Սանտա Մարիա Նովելլայի մոտով դիմեց
դեպի Օնիսանիտիի մարգագետինը, ուր հանդիպեց Բրունոյին, որը, ի վիճակի
չլինելով ծիծաղը զսպել, թողել֊փախել էր։ Խիստ զվարճանալով, նրանք սկսեցին
հեռվից նայել, թե ապականված բժիշկն ի՛նչ է անելու։

Պարոն բժիշկն իրեն տեսնելով այն աղտեղի փոսում՝ ջանում էր ոտքի կանգնել և
մի կերպ դուրս սողալ, բայց նորից այս ու այն կողմն էր ընկնում։ Ոտից գլուխ
ապականված, վշտացած ու խեղճացած, նա մի քանի դրախմա աղտեղություն կուլ
տվեց, բայց ի վերջո մագլցելով դուրս եկավ, թիկնոցը թողնելով այնտեղ։
Ձեռքերով որքան հնարավոր էր իրեն մաքրելով և չիմանալով ուրիշ ինչ անել, նա
տուն վերադարձավ և սկսեց դուռը ծեծել, մինչև որ կբացեին։

Երբ ոտից գլուխ գարշահոտություն արձակելով ներս մտավ, դեռ դուռը հետևից
չէին փակել, որ Բրունոն և Բուֆալմակոն եկան իմանալու, թե կինը նրան ինչպես
է ընդունելու։ Ականջներնին սրելով, նրանք լսեցին, որ կինը նրան ավելի թունդ
էր հայհոյում, քան երբևէ հայհոյել են որևէ սրիկայի, ասելով. «Տե՛ղդ է, դու
ուրիշ կնոջ մոտ էիր գնում և ուզում էիր քո ծիրանիով գեղեցիկ երևալ։ Ես քեզ
համար բավական չէի՞։ Ես, ախպե՛րս, հերիք կանեի ոչ միայն քեզ, այլև մի
ամբողջ զորագնդի։ Լավ կլիներ քեզ ջրախեղդ անեին, այլ ոչ թե նետեին այնտեղ։
Մի պատվական բժշկի՜ս նայեցեք, ինքը կին ունի, բայց գիշերները ուրիշ կանանց
հետևից է քարշ գալիս»։ Եվ նա չդադարեց այդպիսի և ուրիշ շատ խոսքերով նրան
հոգեհան անել մինչև կեսգիշեր, քանի դեռ բժշկին իր ցանկությամբ ոտից գլուխ
լվանում էին։

Հաջորդ օրն առավոտյան Բրունոն և Բուֆալմակոն, շորերի տակից իրենց
մարմիններն ամբողջովին կապույտ ներկելով, ինչպես ծեծից է կապտում, գնացին
բժշկի մոտ, որ արդեն վեր էր կացել։ Մտնելով նրա տունը, նրանք զգացին, որ
ամեն ինչից գարշահոտություն է փչում, քանզի դեռևս ամեն ինչ այնպես մաքրված
չէր, որ հոտ չգար։ Նրանց գալն իմանալով, բժիշկն ընդառաջ ելավ և բարի օր
մաղթեց։ Բրունոն և Բուֆալմակոն, ինչպես նախապես պայմանավորվել, էին,
զայրացած ձևացան ու պատասխանեցին. «Չէ՛, մենք ձեզ նույնը չենք մաղթում,
ընդհակառակը, աստծուն աղոթում ենք, որ ձեր գլխին թափի ամենայն չարիք, որ,
որպես անհավատարիմ մարդ և որպես ամենամեծ դավաճանը բոլոր ապրողների մեջ,
մեռնեք չարաղետ մահով, քանզի մենք, որ ջանում էինք ձեզ պատվել ու
բավականություն պատճառել, ձեր մեղքով պիտի շանսատակ լինեինք։ Ձեր
խաբեության պատճառով մենք այս գիշեր այնքան հարվածներ ենք կերել, որ դրանից
քչով էլ էշը մինչև Հռոմ կհասներ, էլ չասած, որ մեզ վտանգ էր սպառնում
վտարվել այն ընկերությունից, ուր մտադիր էինք ձեզ տանել։ Եթե մեզ չեք
հավատում, նայեցեք մեր մարմինները, տեսեք ի՛նչ են դարձել»։ Եվ ազոտ լույսի
մեջ հագուստների կոճակներն արձակելով, բժշկին ցույց տվին իրենց ներկած
կրծքերը և իսկույն ծածկեցին։ Բժիշկն սկսեց արդարանալ ու պատմել, թե գազանն
իրեն ինչպե՛ս և ո՛ւր էր նետել։ Այնժամ Բուֆալմակոն ասաց. «Լավ կլիներ նա
ձեզ կամուրջից նետեր Առնոյի մեջ։ Ինչո՞ւ եք աստծո և սրբերի անունը
տվել»։—-«Աստված վկա, չեմ տվել»,— պատասխանվեց բժիշկը։ «Ինչպե՞ս թե չեք
տվել,— ասաց Բուֆալմակոն,— շատ լավ էլ տվել եք։ Մեր բանբերը մեզ ասաց,
թե դուք ոստի պես դողում և ձեզ կորցրել էիք։ Ի՞նչ ասել կուզե, լա՜վ
վարվեցիք մեզ հետ, բայց այլևս ոչ ոք մեր գլխին այդպիսի, խաղ չի խաղա, իսկ
մենք ձեզ այնպիսի պատիվ կտանք, որին արժանի եք»։

Բժիշկն սկսեց ներողություն խնդրել և աղաչել, որ աստծո սիրուն իրեն
չխայտառակեն, աշխատելով նրանց հանգստացնել խելքին փչած խոսքերով։ Եվ եթե
առաջ նրանց պատիվներ էր տվել, ապա հիմա վախենալով, որ չլինի թե իր
խայտառակության մասին ուրիշներին պատմեն, ավելի էր պատվում և սիրաշահում,
հյուրասիրելով ճաշերով և ամենայն բանով։

Այդ կերպ են ահա, ինչպես լսեցիք, խելքի բերում նրանց, ովքեր Բոլոնիայից
խելք բերած չեն լինում։


## Նովել տասներորդ

_Ոմն սիցիլուհի մի վաճառականից ճարպկորեն շորթում է այն ամենը, որ նա բերել
էր Պալերմո։ Վաճառականը վերադառնալով ու այնպես ցույց տալով, թե առաջվանից.
շատ ապրանք է բերել, և սիցիլուհուց պարտք վերցնելով, նրան միայն ջուր ու
խծուծ է թողնում։_

Թե թագուհու նովելը երբեմն ինչպես էր շարժում դամաների ծիծաղը — էլ մի՜
հարցնեք։ Չկար մեկը, ոը չափազանց ծիծաղելուց մի տասներկու անգամ արտասված
չլիներ։ Բայց երբ նովելն ավարտվեց, Դիոնեոն՝ գիտենալով, որ պատմելու հերթն
իրենն է, ասաց.— Հրապուրի՛չ դամաներ, հայտնի բան է, որ ճարպիկ խաղն
այնքան ավելի է դուր գալիս, որքան ավելի վարպետ խաբեբայի գլխին են խաղացել։
Այդ պատճառով էլ, թեև մենք բոլորս այստեղ գեղեցիկ բաներ շատ ասացինք, ես
մտադիր եմ մի նովել պատմել, որը պատմված նովելների համեմատությամբ ձեզ դուր
կգա այնքան ավելի, որքան ավելի այն կինը, որի գլխին խաղ խաղացին,
ուրիշներին խաբելու շնորհքով գերազանցում էր ձեր հիշատակած խաբվածներից
բոլորին։

Նավահանգիստ ունեցող ծովափնյա քաղաքներում առաջ եղել է, բայց գուցե դեռ
հիմա էլ կա այն սովորությունը, որ այնտեղ գնացող բոլոր վաճառականներն իրենց
ապրանքները նավից դատարկելով՝ ամբարում են մի պահեստանոցում, որը որոշ տ
եղերում կոչվում է դո գան ա և որի տնօրենն է կոմունան կամ քաղաքի իշխանը։
Այստեղ ամբողջ ապրանքը՝ նրա արժեքր ցուցանող ընկալագրով հանձնելով դոգանայի
պաշտոնյաներին, վաճառականը նրանցից պահեստ է ստանում, ուր տեղավորում է իր
ապրանքը և դուռը բանալիով կողպում, իսկ նրանք դոգանայի մատյանում դա
գրանցում են վաճառականի հաշվին, հետագայում նրան ստիպելով մաքս վճարել
ամբողջ ապրանքի կամ դրա այն մասի համար, որ նա դուրս կբերի դոգանայից։
Դոգանայի այդ մատյանից միջնորդները հաճախակի տեղեկանում են, թե ինչպիսի՛ և
ի՛նչ քանակությամբ ապրանքներ կան այնտեղ և ինչ վաճառականների են պատկանում,
որոնց հետ հետագայում, պետք լինելիս, խոսում ու բարիշում են փոխանակելու,
վաճառելու և այլ կերպ սաղացնելու մասին։

Այդ սովորությունը, ինչպես շատ վայրերում, եղել է և Սիցիլիայի Պալերմո
քաղաքում, ուր նույնպես կային և հիմա էլ կան գեղեցիկ, բայց պատիվ ասածի հետ
գլուխ չունեցող բազմաթիվ կանայք։ Չճանաչողները կարող էին նրանց ազնվական ու
հարգարժան դամաներ համարել։ Ամբողջովին տարված այն բանով, որ տղամարդկանց
չէ թե սափրեն, այլ կաշեհան անեն, այդ կանայք մի եկվոր վաճառական տեսնելուն
պես դոգանայի մատյանից տեղեկանում են, թե նա այնտեղ ինչ ունի և ինչ
կարողության տեր է, ապա ջերմ ու սիրալիր վերաբերմունքով և անուշիկ խոսքերով
ջանում են այդպիսի վաճառականներին հրապուրել և իրենց սիրային որոգայթների
մեջ գցել. այդ կերպ շատերին են խելքահան արել, շորթելով նրանց ունեցած
ապրանքի մեծ մասը, շատերից էլ ամբողջը։ Վաճառականներ էլ են եղել, որ այնտեղ
թողել են իրենց ապրանքն ու նավը, մարմինն ու ոսկորները,— այնպես քնքշաբար
է սափրիչուհին շարժել իր ածելին։

Եվ ահա, վերջերս այնտեղ ժամանեց իր տերերի կողմից ուղարկված մի երիտասարդ,
ծնված մեր Ֆլորենցիայում, անունը Նիկոլո դա Չինիանո, թեև նրան սովորաբար
անվանում էին Սալաբաետտո. ժամանեց Սալերնոյի տոնավաճառից մնացած այնքան
ապրանք բերելով, որ արժեքը ոսկով հինգ հարյուր ֆլորինի էր հասնում։
Դոգանայի պաշտոնյաներին մաքս վճարելով, նա ապրանքը տեղավորեց պահեստում և,
վաճառելու զործում շտապելու անհրաժեշտություն չտեսներով, սկսեց քաղաքում
իրեն զվարճության տալ։ Սպիտակադեմ էր նա, խարտիշահեր, շատ գեղեցիկ ու
բարեկազմ։ Եվ վերոհիշյալ սափրիչուհիներից մեկը, որ իրեն հորջորջում էր
մադոննա Յանկոֆորե, երիտասարդի կարողության մասին ինչ-որ բան քսելով, սկսեց
նրա վրա սիրատենչիկ հայացքներ ձղել։ Այդ նկատելով և կարծելով, թե նա
ազնվական դամա է, Սալաբաետտոն ենթադրեց, թե նրան դուր է գալիս իր
գեղեցկության պատճառով, և մտածեց, որ այդ սիրո մեջ անհրաժեշտ է
զգուշություն պահպանել։ Եվ նա, այդ մասին ոչ ոքի ոչ մի խոսք չասելով, սկսեց
անց ու դարձ անել հիշյալ կնոջ տան մոտով։ Դաման այդ նկատեց և, մի քանի օրվա
ընթացքում իր հայացքներով երիտասարդ վաճառականի սիրտը տաքացնելով ու այնպես
ցույց տալով, թե ինքն էլ նրա սիրուց է այրվում, ծածուկ կերպով նրա մոտ
ուղարկեց մի կնոջ, որ կավատություն անելու մեջ շատ վարպետ էր։ Վերջինս շատ
բաներ դուրս տալով, գրեթե արցունքն աչքերին, Սալաբաետտոյին ասաց, թե նա իր
գեղեցկությամբ և գրավչությամբ նրա տիրուհուն այնպես է գերել, որ սա զօր ու
գիշեր հանգիստ չունի, և այդ պատճառով ոչ մի բան այնքան չի ցանկանում, որքան
նրան թաքուն հանդիպել,— եթե նրան հաճո կլինի,— որևէ բաղնիքում։ Այդ
ասելով, նա քսակից մի մատանի հանեց և իր տիրուհու անունից հանձնեց
վաճառականին։ Սալաբաետտոն ուրախացավ ավելի, քան ուրախացել է որևէ մարդ, և,
մատանին վերցնելով, աչքերին հպելով ու համբուրելով, անցրեց մատը, իսկ
ուղարկված կնոջն ասաց, որ՝ եթե մադոննա Յանկոֆորեն իրեն սիրում է, ապա ինքն
էլ նրան պատասխանում է փոխադարձությամբ, քանզի նրան սիրում է իր կյանքից
ավելի և ամեն ժամ պատրաստ է գնալու ո՛ւր նա կկամենա։

Երբ կավատուհին այդ պատասխանով վերադարձավ իր տիրուհու մոտ, շատ չանցած
Սալաբաետտոյին իմաց արին, թե նա մյուս օրը իրիկնաժամից հետո ո՛ր բաղնիքում
պետք է սպասի դամային։ Եվ ահա, այդ մասին ոչ ոքի չհայտնելով, Սալաբաետտոն
նշանակված ժամին շտապ գնաց այնտեղ և իմացավ, որ դաման առաջուց պատվիրած է
եղել բաղնիքը։ Քիչ հետո ներս մտան երկու ստրկուհիներ, որոնցից մեկը գլխին
դրած բերում էր մի գեղեցիկ ու մեծ բամբակյա ներքնակ, իսկ մյուսը՝ մի խոշոր
զամբյուղ, որ լի էր ամեն տեսակ բարիքներով։ Նրանք բաղնիքի սրահներից մեկում
ներքնակը փռելով մահճակալի վրա, վրան գցեցին երկու մետաքսազոլ և շատ նուրբ
սավաններ, Կիպրոսի սպիտակ կտորից կարած մի վերմակ, և երկու պերճորեն
ասեղնագործած բարձեր դրին. այնուհետև, հանվելով և մտնելով լոգարանը, այն
ավլեցին ու լավ լվացին։ Քիչ հետո բաղնիք եկավ և դաման, որին հետևում էին
երկու ուրիշ ստրկուհիներ։ Հենց որ հնարավորություն ներկայացավ, դաման
Սալաբաետտոյին խնդագին ողջունեց և բազում խորունկ հառաչանքներից հետո, նրան
գրկելով ու համբուրելով, ասաց. «Չգիտեմ, թե քեզանից բացի ո՞վ կկարողանար
ինձ ստիպել, որ այդպիսի բան անեի։ Հոգիս վառե՜լ ես դու, անպիտան
տոսկանացի»։ Ապա դամայի ցանկությամբ նրանք, երկուսն էլ մերկանալով, մտան
լոգարանը, հետները երկու ստրկուհիներ։ Այստեղ դաման, ոչ ոքի թույլ չտալով
Սալաբաետտոյին ձեռք տալ, նրան ինքը լողացրեց մանուշակի և մեխակի օճառով,
ապա ստրկուհիներին պատվիրեց իրեն էլ լողացնել ու շփել։ Այդ անելուց հետո
ստրկուհիները բերին երկու ձյունաճերմակ ու նրբին սավաններ, որոնցից այնպիսի
վարդահոտ էր բուրում, որ անուշահոտությունը չորս դին բռնել էր։
Ստրկուհիներից մեկը սավանով պարուրեց Սալաբաետտոյին, մյուսը՝ դամային, ապա
նրանք շալակեցին նրանց ու տարան դրին հարդարված մահճի վրա։ Երբ այստեղ
նրանց քրտինքն անցավ, ստրկուհիները վերցրին սավանները, և նրանք տկլոր՝
պառկած մնացին այն մյուս սավանների վրա։ Զամբյուղից արծաթյա գեղեցիկ
սրվակներ հանելով, որոնցից մեկը լի էր վարդաջրով, մյուսը՝ նարնջաջրով, մի
ուրիշը՝ հասմկաջրով, մյուսները՝ այլ անուշաբույր հեղուկներով,
ստրկուհիները, ցանեցին նրանց վրա, որից հետո դաման ու Սալաբաետտոն,
վերցնելով քաղցրավենիքով ու թանկարժեք գինիներով լի արկղը, փոքր֊ինչ
կազդուրեցին իրենց։ Սալաբաետտոյին թվում էր, թե գտնվում է դրախտում, և աչքը
չէր հեռացնում դամայից, որ իսկապես գեղեցիկ էր, և նրան ամեն մի ժամը մի դար
էր թվում, մինչև որ ստրկուհին երբ չգնացին և իրեն չզգաց նրա գրկում։ Երբ
տիրուհու հրամանով ստրկուհիները դուրս եկան՝ սրահում մի վառվող ջահ
թողնելով, դաման գրկեց Սալաբաետտոյին, սա էլ նրան, և ի մեծ հաճույս
Սալաբաետտոյի, որին թվում էր, թե նա իր սիրուց հալումաշ է լինում, երկար
մնացին միասին։

Երբ դամային թվաց, որ վեր կենալու ժամանակն է, նրանք ստրկուհիներին
կանչեցին ու հագնվեցին, նորից մի քիչ կազդուրվեցին քաղցրավենիով ու գինիով,
ապա դեմքներն ու ձեռքները լվացին այն բուրավետ ջրերով։ Սալաբաետտոյին
հրաժեշտ տալով, դաման ասաց. «Ինձ շատ հաճելի կլիներ, եթե դու ցանկանայիր
այս երեկո գալ ինձ մոտ ընթրելու և գիշերելու»։ Սալաբաետտոն, որ նրա
գեղեցկությամբ ու խորամանկ սիրալիրությամբ արդեն հմայված էր և միանգամայն
համոզված, որ դաման իրեն սիրում է աչքի լույսից ավելի, պատասխանեց.
«Մադոննա, ձեր ամեն մի ցանկությունն ինձ համար չափազանց հաճելի է, ուստի և՛
այս երեկո, և՛ միշտ պատրաստ եմ անելու ինչ որ կհրամայեք»։

Տուն վերադառնալով, դաման պատվիրեց իր սենյակը զարդարել գեղեցիկ կահույքով
ու իրերով, շքեղ ընթրիք պատրաստեց ու սկսեց սպասել Սալաբաետտոյին։ Երբ
փոքր֊ինչ մթնեց, Սալաբաետտոն գնաց այնտեղ և, խնդագին դիմավորման
արժանանալով, ընթրեց ուրախ տրամադրությամբ, ընդ որում նրան շատ լավ
սպասավորեցին։ Այնուհետև, մտնելով ղամայի սենյակը, նա զգաց հալվենու
հրաշալի բույրը, տեսավ անկողինը, որի վրա պերճորեն Կիպրոսի թռչնակներ էին
ասեղնագործած, տեսավ և կախարաններից կախված բազմաթիվ գեղեցիկ հագուստները։
Այդ բոլորը միասին վեցրած և յուրաքանչյուրն առանձին Սալաբաետտոյին ստիպեցին
ենթադրել, թե տանտիրուհին ազնվական և հարուստ դամա է։ Թեև նրա կյանքի
մասին, ինչպես լսել էր, այլ բան էին պատմում, Սալաբաետտոն բնավ չէր ուզում
հավատալ լսածին, և եթե ընդունում էլ էր, որ նա ոմանց խաբել է, ապա
բոլորովին մտքովը չէր անցնում, թե իրեն էլ կարող է խաբել։ Եվ նա դամայի հետ
գիշերն անցրեց մեծագույն բավականությամբ, ավելի ու ավելի տաքանալով նրա
վրա։ Երբ օրը լուսացավ, դաման նրա մեջքին մի արծաթյա նրբագեղ ու սքանչելի
քամար կապեց՝ վրան մի գեղեցիկ քսակ և ասաց. «Սիրելի՛դ իմ Սալաբաետտո, ինձ
չմոռանաս, և իմացած եղիր, որ ինչպես ես քոնն եմ, այնպես էլ քոնն է այն
ամենը, որ կա այստեղ, և ինչ որ ես կարող եմ անել»։ Սալաբաետտոն զգացված
զրկեց ու համբուրեց նրան և, տնից դուրս գալովք գնաց վաճառականների
հավաքատեղին։

Այդպես, մի երկու անդամ Սալաբաետտոն եղավ նրա մոտ, ոչ մի ծախս չանելով և
ժամե ի ժամ ավելի ու ավելի խճճվելով որոգայթի մեջ։ Եվ եղավ որ նա իր ամբողջ
մահուդեղենը ծախեց կանխիկ փողով և բավականին շահվեց, որի մասին դաման
իսկույն իմացավ, բայց ոչ թե նրանից, այլ ուրիշներից։ Եվ ահա, երբ մի երեկո
Սալաբաետտոն գնաց դամայի մոտ, սա սկսեց շաղակրատել ու կատակներ անել,
համբուրելով ու զրկելով նրան, ձևացնելով, թե այնպես է սիրահարված, որ
սիրուց նվաղում է նրա գրկում, այնուհետև ցանկացավ նրան նվիրել նաև իր
անեցած երկու արծաթյա գեղեցիկ դավաթները, բայց Սալաբաետտոն հրաժարվեց
վերցնել, որովհետև արդեն մի քանի անգամ նրանից նվերներ էր ստացել (որոնք
ոսկով երեսուն ֆլորին կարժենային), իսկ ինքը ոչ մի անգամ չէր կարողացել
այնպես անել, որ նա համաձայներ գոնե մի գրոշանոց բան վերցնել։ Վերջապես,
երբ դաման, սիրահարված ու առատաձեռն ձևանալով, Սալաբաետտոյի սիրտը մի լավ
տաքացրեց իր վրա, ստրկուհիներից մեկը, տիրուհու հետ պայմանավորված լինելով,
նրան դուրս կանչեց. այդ պատճառով սենյակից դուրս գալով ու մի որոշ ժամանակ
դրսում սպասելով, դաման լալով վերադարձավ և, երեսնիվայր ընկնելով մահճակալի
վրա, սկսեց այնպես լալագին ախուվախ անել, ինչպես չի արել ոչ մի կին։
Զարմացած Սալաբաետտոն գրկեց նրան և ինքն էլ սկսեց հետը լալ. «Եղո՜ւկ ինձ,
հոգյա՛կս, ի՞նչ պատահեց ձեզ հանկարծ, ի՛նչն է ձեզ այդպիսի վիշտ պատճառել,
ասացեք, սրտի՛կդ իմ»։ Ստիպելով իրեն երկար թախանձել, դաման վերջապես ասաց.
«Եղո՜ւկ ինձ, սիրելի՜դ իմ տեր, չգիտեմ ինչ ասեմ և ինչի՞ց սկսեմ։ Հենց նոր
Մեսսինայից նամակ ստացա, եղբայրս գրում է, որ, եթե նույնիսկ ստիպված լինեմ
ունեցած֊չունեցածս ծախել ռւ գրավ գնել, մի շաբաթ հետո անպայման իրեն հազար
ոսկյա ֆլորին ուղարկեմ, այլապես գլուխը կկտրեն։ Չգիտեմ ինչ անեմ, որ
կարողանամ այդքան շուտ ճարել այդ գումարը։ Եթե գոնե երկու շաբաթ ժամանակ
ունենայի, կվերցնեի մի տեղից, ուրկից շատ ավելի մեծ ստանալիք ունեմ, կամ
գուցե կվաճառեի կալվածքներիցս մեկնումեկը, բայց հիմա ի վիճակի չեմ այդ
անելու, և ավելի լավ էր մեռնեի, քան թե այդպիսի վատ լուր ստանայի»։ Եվ այդ
ասելով ու ձևացնելով, թե սաստիկ վշտացած է, շարունակեց լալ։

Սալաբաետտոն, որից սիրո բոցը խլել էր մարդուս անհրաժեշտ խոհեմության մեծ
մասը, հավատալով, որ դամայի լացը ճշմարիտ լաց է, իսկ խոսքերը՝ առավել
ճշմարիտ, ասաց. «Մադոննա, ես կարող եմ ձեզ ծառայել չէ թե հազար, այլ հինգ
հարյուր ֆլորին գումարով, եթե միայն համոզված եք, որ երկու շաբաթից
կվերադարձնեք։ Ձեր բախտից էր, որ, երեկ հաջողեցի մահուդեղենս ծախել, ապա թե
ոչ մի գրոշ էլ չէի կարող տալ»։ «Եղո՜ւկ ինձ,— ասաց դաման,— ուրեմն դու
փողի կարի՞ք ես ունեցել, իսկ ինչո՞ւ ինձնից չես խնդրել։ Ես թեև հազար
ֆլորին չունեմ, բայց կարող էի հարյուր, նույնիսկ երկու հարյուր ֆլորին տալ։
Դրանով դու ինձ զրկել ես առաջարկածդ ծառայությունն ընդունելու
համարձակությունից»։ Այդ խոսքերից կաշառվելով, Սալաբաետտոն ասաց. «Մադոննա,
ես չէի ցանկանա, որ այդ պատճառով մերժեիք փողը վերցնել, որովհետև եթե ես էլ
ձեզ պես կարիքի մեջ լինեի՝ անպայման կդիմեի ձեզ»։ «Այդ բանում, իմ
Սալաբաետտո, ես տեսնում եմ քո անկեղծ և ճշմարիտ սերն առ ինձ, քանզի դու,
խնդրանքիս չսպասելով, ինքնակամ պատրաստ ես կարիքի մեջ ինձ օգնել այդպիսի մի
գումարով։ Ես առանց այն էլ քոնն էի, իսկ սրանից հետո ավելի կլինեմ քոնը, և
երբեք չեմ մոռանա, որ եղբորս կյանքը քեզ եմ պարտական։ Վկա՜ է աստված, ես
այդ փողը դժկամությամբ եմ վերցնում, քանզի գիտեմ, որ դու վաճառական ես, իսկ
վաճառականներն ամեն բան փողով են անում, բայց քանի որ անհրաժեշտության առաջ
եմ կանգնած և միաժամանակ լիահույս եմ, որ շուտով կվերադարձնեմ, վերցնում
եմ։ Իսկ մնացած գումարը ճարելու համար, ավելի շտապ միջոցներ չգտնելու
դեպքում, իմ բոլոր իրերը գրավ կդնեմ»։ Ասաց և լալով հպվեց Սալաբաետտոյի
դեմքին։ Վերջինս սկսեց դամային մխիթարել և գիշերը նրա հետ անցկացնելուց
հետո, նրա առատաձեռն ծառան հանդիսանալու ցանկությամբ համակված, առանց նրա
խնդրանքին սպասելու բերեց հինգ հարյուր ոսկյա ֆլորին գումարը, որը դաման
ընդունեց արցունքն աչքերին, բայց մտքում ծիծաղելով, այնինչ Սալաբաետտոն
բավարարվեց միայն նրա խոստմամբ։

Երբ դաման փողը ստացավ, անմիջապես հաշիվն սկսվեց այն ինդիկտիոնից, և
մինչդեռ առաջ Սալաբաետտոն ուզած ժամանակ կարող էր ազատ մտնել նրա տունը,
այժմ սկսեցին երևան գալ այնպիսի պատճառներ, որոնց հետևանքով յոթից մի անգամ
էլ չէր հաջողում ներս մտնել, և այլևս նրան ցույց չէին տալիս ո՛չ առաջվա
սիրալիրությունը, ո՛չ գուրգուրանքը։ Փողը ետ ստանալու ժամանակը ոչ միայն
հասել էր, այլև մի երկու ամիս էլ անցել էր արդեն, և երբ նա խնդրեց իր փողը
վերադարձնել՝ վճարեցին լոկ խոստումներով։ Այդ պատճառով էլ, անպիտան կնոջ
նենգությունն ու իր անխելքությունը հասկանալով և տեսնելով, որ նրանից ոչինչ
չի կարողանալու ստանալ, բացի այնքանից, որ նա կբարեհաճեր տալ, քանի որ ո՛չ
փաստաթուղթ ուներ, ո՛չ վկաներ, ամաչելով որևէ մեկին գանգատվել, քանզի
մարդիկ իրեն նախազգուշացրել էին և այժմ իրավունք ունեին վրան ծիծաղելու,
Սալաբաետտոն, սաստիկ վշտացած, մեն մենակ ողբում էր իր անխոհեմությունը։ Իսկ
քանի որ իր տերերից նամակներ էր ստանում, որ հիշյալ փողերը մանրացներ և
ուղարկեր իրենց, ապա, վախենալով, թե միգուցե այդ բանը չանելու պատճառով
զանցանքը բացվի, որոշեց թողնել ու այդտեղից հեռանալ, և նավ նստելով, գնաց
ոչ թե Պիզա, ինչպես պետք էր, այլ Նեապոլ։

Այն ժամանակ այդտեղ էր մեր համաքաղաքացի Պիետրո դելլո Կանիջիանոն՝
Կոստանդնուպոլսի արքայուհու գանձապահը, մեծ ու հնարագյուտ խելքի տեր մի
մարդ, որ Սալաբաետտոյի ու նրա ծնողների մտերիմ բարեկամն էր։ Եվ մի քանի
օրից հետո հենց նրան, որպես շատ խելոք մարդու, Սալաբաետտոն գանգատվեց ու
պատմեց, թե ի՛նչ էր արել և ի՛նչ փորձանքի մեջ ընկել, և օգնություն ու
խորհուրդ խնդրեց, որպեսզի ի վիճակի լիներ այդտեղ ապրելու, վասնզի ասում էր,
թե մտադիր է այլևս երբեք Ֆլորենցիա չվերադառնալ։ Այդ պատմությունից
վշտացած, Կանիջիանոն ասաց. «Գեշ բան ես արել, վատ ես վարվել, տերերիդ լավ
չես լսել, միանգամից շատ փող ես մսխել քեֆ քաշելու համար, բայց ի՞նչ արած,
եղածն եղել է, հարկավոր է մի այլ հնար գտնել»։ Եվ խոհեմ մարդ լինելով, նա
խորհեց ու անմիջապես գտավ, ապա և Սալաբաետտոյին ասաց, թե ի՛նչ պետք է անել։
Վերջինս հավան կացավ նրա խորհրդին և որոշեց այն կատարել, և քանի որ քիչ ու
միչ փող ուներ, մի քիչ էլ Կանիջիանոն էր տվել, մի քանի խնամքով կապված ու
փաթաթված հակեր պատրաստեց, մի քսան հատ էլ ձեթի տակառ գնեց ու բերնեբերան
լցրեց, և այդ ամենը բեռնել տալով՝ վերադարձավ Պալերմո։ Այստեղ դոգանայի
պաշտոնյաներին հայտնելով, թե ինչ կա հակերի մեջ ու տակառներն ինչ արժեն, և
պատվիրելով բոլորը իր հաշվին գրել, ապրանքը տեղավորեց պահեստներում ու
ասաց, թե չի ցանկանում դրանց ձեռք տալ, մինչև որ իր սպասած մյուս
ապրանքները չստացվեն։

Եվ ահա, տեղեկանալով այդ մասին և լսելով, թե նա այս անգամ այնքան ապրանք է
բերել, որ ոսկով երկու հազար ֆլորին և թերևս ավելին արժե, չհաշված
սպասվելիք ապրանքը (որ երեք հազարից ավելի պիտի արժենար), Յանկոֆորեն
տեսավ, որ նրանից քիչ է կորզել և, որոշելով հինգ հազար ֆլորինի մեծ մասը
ձեռք գցելու համար այն հինգ հարյուրը վերադարձնել, մարդ ուղարկեց նրան
կանչելու։ Սալաբաետտոն էլ, խորամանկության մեջ հմտացած, վեր կացավ ու գնաց
նրա մոտ։ Դաման ձևացնելով, թե նրա բերած ապրանքների մասին տեղեկություն
չունի, նրան ուրախ դիմավորեց ու ասաց. «Դու հո չե՞ս բարկացել, որ ժամանակին
փողդ չվերադարձրի»։ Սալաբաետտոն ծիծաղեց ու ասաց. «Մադոննա, իսկապես որ դա
փոքր֊ինչ անհաճո էր ինձ համար, քանզի, եթե բանը ինձ գար, պատրաստ կլինեի
սիրտս էլ պոկել ու հանել, միայն թե գիտենայի, թն դրանով ձեզ կգոհացնեմ։
Բայց լսեցեք, թե ահա ինչ կերպ եմ զայրանում ձեզ վրա. այնքան զորեղ է սերն
այն, որը տածում եմ ձեր նկատմամբ, որ ես պատվիրել եմ ծախել կալվածքներիս
մեծ մասը և այժմ ավելի քան երկու հագար ֆլորինի ապրանք եմ բերել, դեռ
արևմուտքից էլ այնքան ապրանք պիտի ստանամ, որ երեք հազարից ավելի կարժենա.
ցանկանում եմ այստեղ խանութ բացել և բնակություն հաստատել, որպեսզի
շարունակ մոտ լինեմ ձեզ, քանզի ձեզ սիրելով ես երջանիկ եմ ավելի, քան,
կարծում եմ, որևէ սիրահար իր սիրով»։

Այնժամ դաման ասաց. «Գիտե՞ս ինչ, Սալաբաետտո, քո ամեն մի հաջողությունը ինձ
ուրախացնում է, որպես հաջողությունը մի մարդու, որին սիրում եմ կյանքիցս
ավելի, և ինձ համար շատ հաճելի է, որ դու վերադարձել ես այստեղ մնալու
մտադրությամբ, քանզի հուսով եմ, որ դեռ հաճախ սեր կանեմ քեզ հետ, բայց ես
կցանկանայի քեզնից ներողություն խնդրել այն բանի համար, որ մեկնելուդ
ժամանակ կամեցել ես ինձ մոտ գալ և չես կարողացել, երբեմն էլ եկել ես, բայց
քեզ առաջվա պես սիրալիր կերպով չեն ընդունել, ինչպես նաև նրա համար, որ
փողդ ժամանակին չվերադարձրի։ Հարկ է գիտենաս, որ այն ժամանակ ես մեծ վշտի և
անասելի տխրության մեջ էի, իսկ այդպիսի տրամադրության մեջ լինողը, որքան էլ
ուրիշին շատ սիրի, չի կարող նրա ուզածի պես ուշադիր և սիրալիր լինել։ Հարկ
է գիտենաս նաև, որ կնոջ համար դժվար է հազար ոսկյա ֆլորին ճարել, մարդիկ
օրնիբուն մեզ խաբում են, ինչ որ խոստանում են, չեն կատարում, մենք էլ
ստիպված ենք ուրիշներին խաբել։ Ահա հենց այդ էր պատճառը, և ոչ թե որևէ
աններելի բան, որ չկարողացա փողդ վերադարձնել։ Բայց քո գնալուց շատ չանցած,
ես փող ստացա, և եթե իմանայի, թե ո՛ւր պետք էր ուղարկել, հավատացած եղիր,
կուղարկեի, բայց քանի դա ինձ հայտնի չէր, չծախսեցի ու պահեցի քեզ համար»։
Եվ պատվիրելով բերել քսակը, որի մեջ գտնվում էին նույն այն ֆլորինները, որ
Սալաբաետտոն ինքն էր բերել ու տվել նրան, դրեց սրա ձեռքն ու ասաց. «Համրիր,
տես ուղիղ հինգ հարյո՞ւր է»։ Դեռ երբեք Սալաբաետտոն այդքան գոհ չէր եղել։
Հինգ հարյուր ֆլորինները մեկ֊մեկ համրելով և լցնելով քսակը, նա ասաց.
«Մադոննա, ես գիտեմ, որ դուք ճիշտ եք ասում և ինձ համար բավական բան եք
արել։ Կասեմ ձեզ, որ ինչպես այդ պատճառով, այնպես էլ հանուն այն սիրո, որ
տածում եմ ձեր նկատմամբ, չի կարող պատահել, որ դուք որևէ գումար խնդրեք ձեր
պետքերը հոգալու համար և ես չտամ։ Երբ գործերս կարգի ընկնեն, կհամոզվեք, որ
ճիշտ եմ ասում»։

Ահա այդ կերպ, խոսքով ցույց տալով, թե առաջվա պես սիրում է, Սալաբաետտոն
նորից սկսեց ուրախ կյանք վարել դամայի հետ, իսկ սա ջանում էր նրան պատճառել
ամենամեծ բավականություններ, որ կան աշխարհում, մեծ ուշադրություն և սեր
ցուցաբերելով։ Բայց Սալաբաետտոն ցանկանում էր խաբեության համար նրան
խաբեությամբ պատժել, և երբ մի անգամ դաման հրավիրել էր իր մոտ ընթրելու և
գիշերելու՝ նա այնքան տխուր և ընկճված տեսքով գնաց այնտեղ, որ կարծես ուր
որ է պիտի մեռներ։ Դաման նրան գրկելով ու համբուրելով՝ սկսեց հարցուփորձ
անել, թե ինչո՞ւ է այդքան տխուր։ Երկար ստիպելով հարցուփորձ անել,
Սալաբաետտոն ասաց. «Ես սնանկացել եմ, քանզի այն նավը, որ պետք է սպասածս
ապրանքը բերեր, ընկել է Մոնակոյի ծովահենների ձեռքը և փրկագնվել տասը հազար
ոսկյա ֆլորին գումարով, որից հազարը ես պիտի վճարեմ, բայց ես ոչ մի գրոշ
չունեմ, քանի որ քո վերադարձրած հինգ հարյուր ֆլորինն անմիջապես առաքեցի
Նեապոլ, որպեսզի քաթան առնեն և ուղարկեն։ Եթե այստեղ ունեցածս ապրանքը
վաճառեմ, կես գինն էլ չեմ ստանա, որովհետև հիմա ծախելու ժամանակը չէ, իսկ
ինձ այստեղ դեռ այնքան չեն ճանաչում, որ մեկնումեկը համաձայներ օգնել։ Այդ
պատճառով էլ չգիտեմ ինչ անեմ։ Եթե փողն իսկույն չուղարկեմ, ապրանքը կտանեն
Մոնակո, և այլևս ոչինչ չեմ ստանա»։

Այդ լսելով, դաման շատ վշտացավ, քանզի նրան թվաց, թե իր համար ամեն ինչ
կորած է. մտածելով, թե արդյոք ի՞նչ անի, որպեսզի ապրանքը Մոնակո չտանեն, նա
ասաց. «Աստծուն հայտնի է, թե որքան քեզ կարեկցում եմ քո նկատմամբ տածածս
սիրո պատճառով, բայց ի՞նչ հարկ կա այդքան վշտանալու։ Եթե ես այդ գումարն
ունենայի, աստված վկա, իսկույն կտայի, բայց չունեմ։ Ճիշտն ասած, այստեղ մի
մարդ կա, որ օրերս, երբ ես կարիքի մեջ էի, ինձ հինգ հարյուր ֆլորին պարտք
տվեց, միայն թե մեծ տոկոսով. հարյուրին առնվազն երեսուն է ուզում։ Եթե
ցանկանայիր փողն այդ մարդուց վերցնել, հարկ կլիներ դիմացը լավ գրավ դնել, և
ես քո սիրույն պատրաստ եմ այս ամբողջ կայքը և նույնիսկ ինձ գրավ դնել այն
գումարի դիմաց, որ նա քեզ կտա, միայն թե քեզ լավություն անեմ. իսկ մնացածի
դիմաց ի՞նչ կդնես»։

Սալաբաետտոն հասկացավ, թե ինչն է նրան դրդում այդպիսի լավություն անել, և
կռահեց, որ նա հենց իր փողն է խոստանում։ Այդ բանից գոհ, Սալաբաետտոն նախ
շնորհակալություն հայտնեց նրան, ապա ասաց, թե մեծ տոկոսի առաջ կանգ չի
առնի, քանզի կարիքի մեջ է. ասաց նաև, թե պարտքը կապահովի դոգանայում
ունեցած ապրանքով, որը գրել կտա պարտատիրոջ անվամբ, միայն թե ցանկանում է
պահեստի բանալիները իր մոտ պահել, որպեսզի պահանջի դեպքում հնարավորություն
ունենա ապրանքը ցույց տալու, և որպեսզի դրան ձեռք չտան, բան-ման չխառնեն ու
չփոխեն։ Դաման պատասխանեց, թե դա խելացի բան և լավ ապահովումն կլինի, և ահա
երբ օրը բացվեց, կանչել տվեց մի միջնորդի, որին միանգամայն վստահում էր, և,
այդ գործի մասին հետը խոսելով, նրան հազար ոսկյա ֆլորին հանձնեց, որը նա
իսկույն փոխ տվեց Սալաբաետտոյին, պատվիրելով իր անվամբ վերագրանցել այն
ամենը, որ սա ուներ դոգանայում։ Եվ միմյանց վավերագրեր և ստացագրեր տալով
ու ամեն ինչ կարգավորելով, երկուսն էլ վեր կացան ու գնացին իրենց գործին։

Եվ ահա, հազար հինգ հարյուր ոսկյա ֆլորինը գրպանում, Սալաբաետտոն առաջին
իսկ պատեհ առիթով նավ նստեց ու վերադարձավ Նեապոլ՝ Պիետրո դելլի
Կանիջիանոյի մոտ, և այնտեղից ճշգրիտ և լրիվ հաշվետվություն առաքեց իր
տերերին, որոնք նրան ուղարկել էին մահուդեղենը ծախելու։ Պարտահատույց
լինելով Պիետրոյին և բոլոր նրանց, ումից փող էր վերցրել, նա Կանիջիանոյի
հետ մի քանի օր քեֆ արեց խաբված սիցիլուհու հաշվին, իսկ հետո, այլևս
չցանկանալով վաճառականությամբ զբաղվել, գնաց Ֆերարա։

Սալաբաետտոյին Պալերմոյում չգտնելով, Յանկոֆորեն սկսեց զարմանալ, և սիրտը
կասկած ընկավ. մի երկու ամիս սպասելով և տեսնելով, որ նա չի երևում,
միջնորդին պատվիրեց պահեստների դռները կոտրել ու բանալ։ Ստուգելով նախ
տակառները, որոնք ձեթով լցված էին համարել, տեսան, որ դրանց մեջ ծովի ջուր
է լցրած, և յուրաքանչյուրի մեջ հազիվ մի տակառիկ ձեթ կար, որ մինչև վռանն
էր հասնում, ապա բացելով հակերը, տեսան, որ բացի երկուսից, որոնք
մահուդեղեն էին պարունակում, բոլորի մեջ խծուծ է լցրած։ Մի խոսքով, այն
ամենը, ինչ որ կար այնտեղ, երկու հարյուր ֆլորինից ավելի չարժեր։ Տեսնելով,
որ խաբված է, Յանկոֆորեն երկար ողբաց իր վերադարձրած հինգ հարյուր ֆլորինի
և մանավանդ փոխարինաբար տված հազարի համար, հաճախ կրկնելով. «Տոսկանացու
հետ գործ բռնողը, թե ուզում է խերվի՝ թող աչքը չորս անի, որ սիրտը չէրվի»։
Եվ այդպես, վնասի տակ ընկնելով ու ծաղրի առարկա դառնալով, նա հասկացավ, որ
գերանդին քարի է առել։

* * *

Երբ Դիոնեն իր նովելն ավարտեց, Լաուրետտան տեսնելով, ոը հասել է ժամանակը,
որից հետո այլևս չպիտի թագավորեր, գովեց Պիետրո Կանաջիանոյի խորհուրդը, որն
իսկապես օգտակար էր եղել, ոչ պակաս գովեց և Սալաբաետտոյի շնորհքն այդ
խորհուրդը կատարելու գործում. ապա գլխից վերցնելով դափնե պսակը՝ դրեց
Եմիլիայի գլխին և սիրողաբար ասաց. «Մադոննա, չգիտեմ արդյոք ողորմա՜ծ է
լինելու մեր թագուհին, բայց որ գեղեցիկ է՝ վեր է կասկածից։ Ուրեմն ջանացեք,
որ մեր արարքները համապատասխան լինեն ձեր գեղեցկությանը»։ Ասաց ու նորից
նստեց։ Եմիլիան փոքր-ինչ շառագունեց ամոթից, բայց ոչ այնքան թագուհի
դառնալու, որքան այն պատճառով, որ բոլորի ներկայությամբ իր հասցեին
շռայլվեցին այնպիսի գովեստներ, որոնք կանանց համար առանձնապես հաճելի են, և
կարմրեց, ինչպես նորաբողբոջ վարդը արշալույսին։ Բայց և այնպես, մի որոշ
ժամանակ, մինչև որ դեմքի կարմրությունը չանցավ, մնալով աչքերը վար
խոնարհած, ապա արքունապետի հետ կարգադրելով ընկերախմբի գործերը, նա սկսեց
այս կերպ. «Հմայի՛չ դամաներ, մենք մեր աչքով տեսնում ենք, որ երբ եզների
լծի տակ կքած ցերեկը աշխատել են՝ մարդիկ նրանց արձակում և ազատություն են
տալիս, որ գնան ազատ արածելու անտառներում, ուր որ կկամենան։ Տեսնում ենք
նույնպես, որ զանազան բույսերի առատությունից կանաչին տվող այգիները ոչ
պակաս, այլ ավելի գեղեցիկ են, քան այն պուրակներր, ուր միայն կաղնիներ են
աճում։ Ահա թե ինչու, նկատի ունենալով այն հանգամանքը, որ այնքան օրեր մենք
զրուցեցինք որոշ օրենքի ենթարկված, ես կարծում եմ, որ մեզ համար ոչ միայն
օգտակար կլինի, այլև անհրաժեշտ է փոքր-ինչ զբոսնել և, զբոսնելով,
վերականգնել մեր ուժերը, որպեսզի հետո նորից լծի տակ մտնենք։ Այդ պատճառով
էլ ես մտադիր չեմ որևէ նյութով սահմանափակել այն, ինչ պատմելու ենք վաղը՝
շարունակելով մեր հաճելի զրույցները, այլ ցանկանում եմ, որ մեզնից
յուրաքանչյուրը պատմի ի՛նչ որ կկամենա, հաստատ համոզված լինելով, որ
պատմությունների բազմազանությունը հաճելի կլինի ոչ նվազ, քան եթե խոսվի
միայն մի նյութի շուրջը։ Եթե ես այդպես վարվեմ, ապա ինձնից հետո
կառավարողները ի վիճակի կլինեն մեզ, որպես կազդուրվածների, մեծ
համարձակությամբ ենթարկելու ընդունված կանոններին»։ Այդ ասելով,
յուրաքանչյուրին ազատություն տվեց մինչև ընթըիքի ժամը։

Բոլորը գովեցին իմաստուն թագուհու ասածը և, վեր կենալով, անձնատուր եղան
ո՛րն այս, ո՛րն այն զվարճությանը։ Դամաներն սկսեցին պսակներ հյուսել և
ուրախանալ, երիտասարդները՝ խաղալ ու երգել։ Այդպես անցրին ժամանակը մինչև
ժամն ընթրիքի։ Երբ ժամն այդ հասավ, ուրախ տրամադրությամբ և հաճույքով
ընթրեցին գեղեցիկ շատրվանի մոտ։ Ընթրելուց հետո, ըստ սովորականի, սկսեցին
երգել ու պարել։ Ի վերջո, հետևելով նախորդներից սահմանված կարգին, ուշ
չդարձնելով այն ինքնահնար երգերի վրա, որ նրանցից շատերը երգում էին,
թագուհին Պամֆիլոյին հրամայեց իր երգը երգել։ Եվ Պամֆիլոն սիրով սկսեց այս
կերպ.

Ամո՛ւր, այնպիսի խինդ ես պատճառում, Իմ հոգուն առթում այնպիսի հրճվանք, Որ
բերկրանքով եմ այրվում քո հրում։ Ուրախությունն ու խինդը թանկագին, Որոնցով
լի եմ, իմ սիրող սրտում Չեն տեղավորվում ու դուրս են հորդում Եվ, երևալով
ահա իմ դեմքին, Ցույց տալիս վիճակն իմ երանելի։ Օ՜, այնքան բարձր ու երևելի
Տեղ է իմ սերը, որ ես ինձ համար Երջանկություն ու բախտ եմ համարում, Լինել
անդ, որտեղ իր հուրն է այրում։ Չեմ կարող, Ամո՛ւր, ոչ երգով երգել, Ո՛չ
մատով ցույց տալ, թե ի՛նչ բերկրալի Երջանկություն է հոգիս համակել։ Եվ եթե
նույնիսկ կարողանայի. Դարձյալ այն պիտի ջանայի ծածկել, Քանզի գաղտնիքն այդ,
եթե իմացվի, Անշուշտ տանջանքի պիտի վերածվի, Եվ գոհ եմ անչափ, որ ոչ մի
խոսքով Ո՛չ կարտահայտվի և ո՛չ էլ կասվի։ Ո՞վ կասեր, որ իմ թևերն երբևէ
Կհասնեն այնտեղ, ուր գիրկս եմ բացել, Ուր, ի փրկություն մարմնի ու հոգու,
Հասել է դեմքն իմ, նրան մոտեցել։ Ո՞վ կհավատար, ո՞վ կարեր կարծել։ Չէին
հավատա սիրույն այն թաքուն, Որով բերկրում եմ ամբողջ էությամբ, Չէին
հավատա, թե ինչպե՛ս անքուն, Այրվում եմ միայն այս երջանկությամբ։

Պամֆիլոյի կանցոնն ավարտվեց, ու թեև բոլորը դաշն ձայնակցում էին երգին,
չեղավ մեկը, որ առավել քան պատշաճ ուշադրությամբ չջանար միտը պահել երգի
խոսքերը՝ աշխատելով կռահել, թե ինչի մասին է երգում Պամֆիլոն, կարծես թե նա
հարկ ուներ դա գաղտնի պահելու։ Ու թեև ամեն մեկը մի բան էր ենթադրում, ոչ
ոք չգտնվեց, որ ըմբռներ այդ երգի իսկական իմաստը, իսկ թագուհին՝ տեսնելով,
որ Պամֆիլոյի կանցոնն ավարտված է և որ դեռատի դամաներն ու երիտասարդները
սիրով կհանգստանային, բոլորին հրամայեց գնալ քնելու։
