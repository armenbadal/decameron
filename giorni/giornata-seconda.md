## Մուտք

_Ավարտված է Դեկամերոնի օրն առաջին և սկսվում է երկրորդը, երբ Ֆիլոմենայի
ղեկավարությամբ զրուցում են այն մարդկանց մասին, որոնք զանազան դիպվածներից
հետո և բոլորովին անսպասելի հասնում են իրենց բարեբախտ նպատակին։_

Արդեն ամենուրեք արեգակն իր լույսով ողողել էր նորասկիզբ օրը, և
թռչունները, կանաչ ոստերի վրա զվարթ երգեր դայլայլելով, այգ էին ավետում ի
լուր ամենքի, երբ դամաներն ու երեք երիտասարդները ելան անկողնից և գնացին
պարտեզ, ուր, հանդարտաքայլ կոխելով ցողապատ կանաչը և ծաղիկներից գեղեցիկ
պսակներ հյուսելով, երկար ժամանակ ճեմում էին մի ծայրից մյուսը։ Եվ այս
անգամ էլ վարվեցին այնպես, ինչպես նախորդ օրը. նախաճաշելով քանի դեռ զով էր
և ապա կաքավելով, նրանք գնացին հանգիստ առնելու։ Այնուհետև, քնից ելնելով
ժամը իննին, թագուհու բարեհաճությամբ իրենց քայլերն ուղղեցին դեպի դալար
մարգագետինը և նստեցին շուրջանակի։ Թագուհին,--- գեղանի և հրապուրիչ,---
դափնեհյուս պսակը գլխին, պահ մի մտախոհ և ուշադիր նայելով շքախմբին իր ողջ,
Նեիֆիլային հրամայեց իր նովելով սկզբնավորել առաջիկա պատմությունները։ Եվ
սա, անվերապահ հնազանդությամբ, ուրախ ու զվարթ այսպես սկսեց իր
պատմությունը։


## Նովել առաջին

_Մրտելինոն, անդամալույծ ձևանալով, ցույց է տալիս, որ իբր թե բուժվել է
սուրբ Առիգոյի մասունքի զորությամբ, երբ կեղծիքը բացվում է, նրան ծեծում են
ու կալանում։ Նրան կախվելու վտանգ է սպառնում, սակայն, ի վերջո, փրկվում է
մահից։_

Հաճախ է պատահել, ո՜վ թանկագին դամաներ, որ ով փորձել է ծաղրել ուրիշներին,
մանավանդ հարգարժան բաները, քոռ ու փոշման է մնացել իր կատակների համար,
երբեմն մեծ վնաս պատճառելով իրեն։ Ահա թե ինչու, հնազանդվելով թագուհու
հրամանին և ցանկանալով իմ նովելով սկսել նրա առաջադրած հարցին վերաբերող
պատմությունների շարքը, ես մտադիր եմ պատմել մեր համաքաղաքացիներից մեկին
պատահած մի դեպք, որը ցավալի սկիզբ, բայց հետո անակնկալ և շատ երջանիկ
վախճան ունեցավ։

Մեզնից ոչ շատ առաջ Տրևիզոյում ապրում էր Առիդո անունով մի գերմանացի, որը,
աղքատ լինելով, վարձով ծանր իրեր էր փոխադրում ցանկացողի համար։ Դա չէր
խանգարում, որ նրան համարեին պարկեշտ ու սրբակյաց մարդ։ Այդ պատճառով էլ
(ճիշտն ու սուտը չգիտեմ), երբ նա մեռավ, հենց հոգին ավանդելու պահին,
ինչպես պնդում են տրևիզոցիները, Տրևիզոյի մայր տաճարի բոլոր զանգերը, առանց
ձեռք տալու, իրենք իրենց սկսեցին ղողանջել։ Հրաշք համարելով դա, բոլորը
միաբերան սկսեցին պնդել, թե Առիգոն սուրբ է, մարդիկ քաղաքի բոլոր կողմերից
վազեցին դեպի այն տունը, ուր դրված էր նրա մարմինը և, որպես սուրբ մասունք,
վերցրին ու տարան մայր եկեղեցին և սկսեցին այդտեղ բերել կաղերին,
խեղյալներին, կույրերին և բոլոր նրանց, որ հաշմացել էին այս կամ այն ախտից
կամ որևէ արատ ունեին, կարծես թե նրա մարմնին դիպչելն իսկ բավական էր, որ
բոլորը բուժվեին։

Եղավ որ այդ ընդհանուր իրարանցման և ժողովրդական երթի ժամանակ Տրևիզո
ժամանեցին մեր համաքաղաքացիներից երեքը, որոնցից մեկի անունն էր Ստեկի,
երկրորդինը՝ Մարտելինո, իսկ երրորդինը՝ Մարկեզե։ Դրանք այնպիսի մարդիկ կին,
որոնց զբաղմունքն էր այցելել սինյորների արքունիքները և հանդիսատեսներին
զվարճացնել իրենց ձամածռություններով և ուզածդ մարդու տնազն անելու բացառիկ
շնորհքով։ Առաջին անգամը լինելով Տրևիզոյում, նրանք շատ զարմացան՝ տեսնելով
այդ ընդհանուր իրարանցումը և, պատճառն իմանալով, իրենք էլ ցանկացան գնալ ու
տեսնել սրբին։ Իրենց իրերը հյուրանոցում թողնելուց հետո, Մարկեզեն ասաց.
«Եկեք գնանք ու տեսնենք այդ սրբին, միայն թե խելքս չի կտրում, թե կարող ենք
մոտ գնալ, որովհետև, ինչպես լսեցի, հրապարակը լի է գերմանացիներով և այլ
զինված մարդկանցով, որոնց այդտեղ կանգնեցրել է քաղաքի սինյորը՝
անկարգություններ թույլ չտալու համար։ Բացի դրանից, ասում են, թե եկեղեցին
էլ այնպես է լեփ֊լեցուն, որ ասեղ գցելու տեղ չկա, և այլևս ոչ ոք չի կարող
ներս խցկվել»։ Այնժամ Մարտելինոն, որ շատ էր ցանկանում տեսնել այդ ամենը,
ասաց. «Վնաս չունի, ես սուրբ մարմնին մոտենալու հնարը կգտնեմ»։ --- «Իսկ
ի՞նչ կանես»,--- հարցրեց Մարկեզեն։ Մարտելինոն պատասխանեց. «Ասեմ, թե ինչ.
ես խեղանդամ կձևանամ, իսկ դուք, մի կողմից դու, մյուս կողմիցս Ստեկին,
թևերիցս բռնած կառաջանաք, իբրև թե ես ինքս չեմ կարող քայլել, և կձևացնեք,
թե ուզում եք ինձ այնտեղ տանել, որ այն սուրբը ինձ բուժի։ Չի կարող
պատահել, որ մեղ տեսնողն իր տեղը չզիջի և թույլ չտա առաջ անցնել»։ Մարկեզեն
ու Ստեկին հավանեցին այդ հնարը։ Այլևս չհապաղելով, նրանք երեքով դուրս եկան
հյուրանոցից և գնացին մեկուսի մի վայր, որտեղ Մարտելինոն այնպես ծռմռեց իր
դաստակներն ու մատները, ձեռքերն ու ոտքերը, ինչպես նաև բերանը, աչքերն ու
ամբողջ դեմքը, որ դարձավ կատարյալ մի ճիվաղ, և չէր կարող պատահել, որ
տեսնողը նրան իսկական հաշմանդամ ու խեղյալ չհամարեր։

Վերցնելով նրան այս այլանդակված վիճակում, Մարկեզեն և Ստեկին դիմեցին դեպի
եկեղեցին, բարեպաշտ մարդու դեմք ընդունելով և ամեն հանդիպողի խոնարհաբար
խնդրելով աստծու սիրույն ճանապարհ տալ իրենց, և հեշտությամբ առաջ
շարժվեցին։ Կարճ ժամանակում բոլորի ուշադրությունը իրենց վրա դարձնելով,
չորս կողմից լսվող՝ «Ճանապա՜րհ տվեք, ճանապա՜րհ տվեք» բացականչությունների
ներքո, նրանք հասան այն տեղին, ուր դրված էր սուրբ Առիդոյի մարմինը։ Շուրջը
կանգնած մի քանի ազնվականներ իսկույն բռնեցին-բարձրացրին Մարտելինոյին և
դրեցին դիակի վրա, որպեսզի նա այդ կերպ արժանանա ապաքինման շնորհին։ Երբ
բոլորն ակնապիշ նայում էին, թե ինչ է կատարվելու Մարտելինոյի հետ, նա
փոքր֊ինչ սպասելուց հետո սկսեց ցույց տալ (իսկ այդ բանը նա հիանալի էր
անում), թե իբր բացվում է կծկված մատներից մեկը, հետո՝ ամբողջ դաստակը,
այնուհետև՝ ամբողջ ձեռքը, և այդպես բացվեց ու շտկվեց ողջ մարմինը։ Տեսնելով
այդ, ժողովուրդն այնպիսի աղաղակ բարձրացրեց ի փառս սուրբ Առիգոյի, որ որոտն
իսկ կխլանար։

Դիպվածի բերումով այդ վայրին շատ մոտ կանգնած էր մի ֆլորենտացի, որը
Մարտելինոյին շատ լավ գիտեր, սակայն այն ժամանակ, երբ նրան բերել էին
այդպես այլանդակ կերպարանքով, չէր ճանաչել։ Այժմ նրան տեսնելով շտկված
վիճակում և ճանաչելով, նա հանկարծ քահ֊քահ ծիծաղեց և ասաց. «Գրողի տարածին
տես է՜. ո՞ւմ մտքով կանցներ, թե նա իսկապես խեղանդամ չէ»։ Լսելով նրա
ասածը, մի քանի տրևիզոցիներ իսկույն հարցրին. «Ինչպե՞ս թե, մի՞թե նա
իսկապես խեղանդամ չէ»։ Ֆլորենտացին պատասխանեց. «Որտեղի՜ց, աստվա՜ծս վկա,
նա միշտ էլ այնպես ուղիղ ու ձիգ է եղել, ինչպես մեզնից ամեն մեկը, միայն
թե, ինչպես ինքներդ էլ հնարավորություն ունեցաք համոզվելու, ոչ ոք չի կարող
նրա պես ծամածռվել ու խելքին փչած տեսքն ընդունել»։ Բավական էր, որ նրանք
այդ լսեին, իրար ջարդելով առաջ նետվեցին ու սկսեցին աղաղակել. «Բռնեց եք
այդ անհավատին, որ ծաղրում է աստծուն ու սրբերին. և անդամալույծ չլինելով
եկել է խեղյալի կերպարանք առած, որպեսզի ծանակի մեր սրբին և մեզ բոլորիս»։
Այդպես գոռգոռալով, նրանք բռնեցին նրան ու ցած քաշեցին իր գրաված տեղից,
ապա բռնելով մազերից և հագուստը պատառոտելով, սկսեցին հարվածել
բռունցքներով ու ոտքերով։ Եվ ով որ չշտապեր նույնն անել, իրեն տղամարդ չէր
համարի։ Մարտելինոն բղավում֊ճղավում էր. «Գթացե՜ք ի սեր աստծո»--- և որքան
կարող էր, պաշտպանվում էր հարվածներից։ Բայց դա չօգնեց նրան։ Ամբոխը գնալով
ավելի ու ավելի էր խռնվում նրա շուրջը։ Տեսնելով այդ, Ստեկին ու Մարկեզեն
իրար ասացին, թե գործից վատ հոտ է գալիս, բայց իրենք էլ վախենալով, չէին
համարձակվում օգնել և, ընդհակառակը, մյուսների հետ միասին բղավում էին, թե
պետք է նրան սպանել, և միաժամանակ միտք էին անում, թե նրան ինչպես ազատեն
ամբոխի ձեռքից, որն անշուշտ գանամահ կաներ Մարտելինոյին, եթե չլիներ այն
հնարամտությունը, որին հանկարծ դիմեց Մարկեզեն։ Որքան կարող էր հապշտապ
մոտենալով այնտեղ կանգնած պահակախմբին և դիմելով այն անձնավորությանը, որ
գտնվում էր պոդեստայի տեղում, նա ասաց. «Օգնեցե՛ք, թե աստված կսիրեք, մի
ինչ֊որ սրիկա կտրել է քսակս, որի մեջ հարյուր ոսկի ֆլորին կար. խնդրում եմ՝
հրամայեցեք բռնել նրան, որպեսզի կարողանամ փողս ետ ստանալ»։ Այդ լսելուն
պես, տասներկու զինված պահակներ վազեցին դեպի այն կողմը, որտեղ խեղճ
Մարտելինոյի բուրդն էին գզում և, անհավատալի դժվարությամբ ճեղքելով
բազմությունը, նրան խլեցին ծեծողների ձեռքից և, բոլորովին ջարդված ու
սղկված, տարան քաղաքապետարան։ Նրա հետևից դեպի քաղաքապետարան դիմեցին
շատերը, որոնք իրենց ծաղրված էին համարում նրա կողմից և, լսելով, թե նրան
բռնել են որպես գրպանահատի, իրենք էլ իրենց հերթին սկսեցին ապացուցել, թե
իրենց քսակներն էլ է կտրել, քանի որ ավելի լավ առիթ չունեին վատություն
անելու։ Պոդեստայի դատավորը, որ դաժան մի մարդ էր, այդ լսելուն պես
Մարտելինոյին մի կողմ տարավ և սկսեց հարցաքննել դեպքի կապակցությամբ, բայց
Մարտելինոն նրա բոլոր հարցերին պատասխանում էր կատակներով, ասես թե
կալանավորվելը բանի տեղ չէր դնում։ Նրա այդ վարմունքից զայրացած, դատավորը
հրամայեց նրան կապել պրկոցին և մի քանի լավ հարվածներ հասցնել, որպեսզի
հանցանքը խոստովանի, և ապա կախել։ Երբ Մարտելինոյին պրկոցից վար բերին և
դատավորը նրան հարցրեց, թե ճի՞շտ է այն մեղադրանքը, որ նրա վրա բարդում են
ներկա գտնվողները, Մարտելինոն, տեսնելով, որ «չէ» ասելը օգուտ չի բերի,
պատասխանեց. «Տե՛ր իմ, ես պատրաստ եմ ճշմարտությունն ասելու, միայն թե թող
մեղադրողներից յուրաքանչյուրը հայտնի, թե ե՞րբ և որտե՞ղ եմ կտրել նրա
քսակը, որից հետո ես կասեմ՝ ո՛րն է ճիշտ և ո՛րը սուտ»։ --- «Շա՛տ լավ»,---
պատասխանեց դատավորը և կանչել տվեց նրանցից մի քանիսին. մեկն ասում էր, թե
Մարտելինոն իր քսակը կտրել է մի շաբաթ առաջ, մյուսը՝ թե վեց օր առաջ,
երրորդը՝ չորս օր առաջ, իսկ ուրիշներն էլ պնդում էինք թե՝ հենց նույն այդ
օրը։ Այդ ամենը լսելուց հետո Մարտելինոն ասաց. «Տե՛ր իմ, սրանք բոլորն էլ
անամոթաբար ստում են, և ահա ապացույց, որ իմ ասածը ճիշտ է. թող ինձ երբեք
թույլ չտրվի լինել այս քաղաքում, եթե երբևէ, նախքան քիչ առաջ գալս, այստեղ
եղել եմ։ Տեղ հասնելուս պես ես գնացի սուրբ մարմինը նայելու, հենց այդտեղ
էլ, ինչպես տեսնում եք, դնգստեցին ինձ։ Իսկ որ ասածս ճշմարիտ է, կարող են
հաստատել՝ սինյորիտյի այն պաշտոնյան, որին ներկայանում են նորեկները, նրա
գրանցման մատյանը և վերջապես իմ հյուրանոցատերը։ Ուստի, եթե այդ ամենը իմ
ասածի պես լինի, բարեհաճեց եք ինձ չչարչարել այս անզգամների խնդրանքով»։

Մինչ գործն այս վիճակի մեջ Էր, Մարկեզեն և Ստեկին, լսած լինելով, որ
դատավորը խիստ հետաքննություն է սկսել և արդեն Մարտելինոյին կապել է
պրկոցին, սկսեցին այսպես խորհել. «Վատ գործ բռնեցինք. խեղճ մարդուն մրից
հանեցինք, մրջուրը գցեցինք»։ Ուստի ջանադրաբար փնտրելով ու գտնելով իրենց
հյուրանոցի տիրոջը, նրան մի առ մի պատմեցին եղելությունը։ Սա, մի լավ
ծիծաղելով, նրանց տարավ Սանդրո Ագոլանտիի մոտ, որն ապրում Էր Տրևիզոյում և
մեծ պատիվ ուներ սինյորի մոտ։ Նրան մի առ մի պատմելով պատահածը,
հյուրանոցատերը նրանց հետ միասին խնդրեց զբաղվել Մարտելինոյի գործով։
Սանդրոն մի կուշտ ծիծաղելուց հետո գնաց սինյորի մոտ և խնդրեց բերել տալ
Մարտելինոյին, և այդպես էլ արվեց։ Նրան բերելու համար ուղարկված մարդիկ
տեսան, թե ինչպես Մարտելինոն դատավորի առաջ կանգնած էր շապկանց, բոլորովին
իրեն կորցրած և խիստ վախեցած, որովհետև դատավորը չէր ուզում լսել ոչ մի
ինքնարդարացում, և դեռ ավելին, որոշ ատելություն տածելով ֆլորենտացիների
նկատմամբ, տրամադիր էր կախել տալ նրան և ոչ մի կերպ չէր ցանկանում գործը
հանձնել սինյորին, մինչև որ ստիպված չեղավ դա անել հակառակ իր կամքի։ Երբ
Մարտելինոն ներկայացավ սինյորին, հանգամանորեն ամեն ինչ պատմեց նրան և
խնդրեց, իբրև մեծ շնորհ, իրեն թույլ տալ հեռանալ այդ քաղաքից, որովհետև
քանի դեռ ինքը չի հասել Ֆլորենցիա՝ շարունակ պիտի կարծի, թե կախաղանի օղակը
վզին է։ Սինյորը շատ ծիծաղեց այդ պատահարի վրա նրանցից յուրաքանչյուրին մի
ձեռք հագուստ ընծայեց, և բոլոր երեքն էլ միասին, հակառակ իրենց սպասածի,
ազատվելով այնքան մեծ վտանգից, ողջ և առողջ տուն վերադարձան։


## Նովել երկրորդ

_Ռինալդո դ'Աստին, կողոպտված լինելով, գնում է Գվիլելմոյի Ամրոցը, որտեղ
ապաստան է գտնում մի այրի կնոջ մոտ և, հատուցվելով կրած վնասների համար,
ողջ և առողջ տուն վերադառնում:_

Դամաներն անզուսպ ծիծաղում էին Մարտելինոյի արկածների վրա, որ պատմեց
Նեիֆիլան, իսկ երիտասարդներից առանձնապես շատ էր ծիծաղում Ֆիլոստրատոն,
որին և,--- որ ի դեպ նստած էր հենց Նեիֆիլայի կողքին,--- թագուհին հրամայեց
շարունակել պատմելը։ Առանց փոքր-ինչ հապաղելու, նա այսպես սկսեց.--- Ես
մտադիր եմ ձեզ, չքնա՛ղ դամաներ, պատմել սուրբ բաների վերաբերող, մասամբ էլ
դժբախտ ու սիրային դեպքերով խառը մի նովել, որը թերևս անօգտակար չէ լսել,
մանավանդ նրանց համար, ովքեր դեգերում են սիրո ոչ անվտանգ հովիտներում,
որտեղ հաճախ այնպես է պատահում, որ ով չի աղոթել սուրբ Հուլիանոսին՝ վատ
ապաստարան է գտնում, նույնիսկ հարմար անկողին լինելու դեպքում։

Եվ այսպես, Ֆերարայի մարքիզ Ացցոյի օրոք Ռինալդո դ'Աստի անունով մի
վաճառական գործով ժամանել էր Բոլոնիա։ Երբ իրեն հետաքրքրող գործերը կարգի
բերելով և տուն վերադառնալով՝ նա դուրս եկավ Ֆերարայից ու ճանապարհ ընկավ
դեպի Վերոնա, եղավ որ պատահեց ինչ-որ մարդկանց, որոնք վաճառականի երևույթ
ունեին, սակայն ավազակներ էին ու սրիկաներ։ Նա անզգուշաբար զրույցի բռնվեց
և ընկերացավ նրանց։ Նրանք էլ տեսնելով, որ նա վաճառական է, և ենթադրելով,
որ փող կունենա հետը, որոշեցին առաջին իսկ պատեհ պահին կողոպտել, իսկ
որպեսզի այդ մասին նրա սրտում կասկած չծագեր, համեստ ու կարգին մարդիկ
ձևանալով՝ նրա հետ զրուցում էին վայելուչ ու պարկեշտ բաների մասին և, որքան
կարող էին, ցույց էին տալիս, թե նրա նկատմամբ սիրալիր են և խոնարհ, այնպես
որ նա նրանց հանդիպելը իր համար մեծ հաջողություն համարեց, որովհետև
ճանապարհին իր ձիավոր ծառայից բացի, այլ ընկեր չուներ։

Այսպես անցնելով իրենց ճանապարհը և, ինչպես հաճախ է պատահում զրույցի
ժամանակ, մի նյութից մյուսին անցնելով, նրանք եկան ու հասան այն աղոթքների
հարցին, որոնցով մարդիկ դիմում են աստծուն։ Ավազակներից մեկը,--- իսկ նրանք
երեք հոդի էին,--- ասում է Ռինալդոյին. «Իսկ դու, պատվելի՛ս, սովորաբար
ի՞նչ աղոթք ես ասում ճանապարհ գնալիս»։ Ռինալդոն պատասխանեց. «Ճիշտն ասած,
այդպիսի բաներից խելքս բան չի կտրում, ես կոշտ ու կոպիտ մարդ եմ, աղոթքներ
քիչ գիտեմ, ապրում եմ հին ադաթով ու երկու սոլդը քսանչորս դինարի եմ տալիս,
բայց և այնպես սովորություն ունեմ, առավոտը ճանապարհ ընկնելիս, իջևանից
դուրս գալուց առաջ մի «Հայր մեր» և «Ողջույն, Մարիամ» ասել սուրբ
Հուլիանոսի հոր ու մոր հոգու հանգստության համար, իսկ դրանից հետո աղոթել
աստծուն ու այդ սրբին, որպեսզի նրանք այդ օրն ինձ գիշերելու լավ տեղ
տրամադրեն։ Կյանքումս շատ անգամ է պատահել, որ ճանապարհին ինձ մեծ վտանգներ
են սպառնացել, որոնցից գլուխս պրծացնելով՝ գիշերը, ընկել եմ լավ տեղ ու լավ
օթևանել։ Այդ պատճառով էլ հաստատ համոզված եմ, որ սուրբ Հուլիանոսը, որին
ուղղում եմ այդ աղոթքները, ինձ համար աստծուց այդպիսի շնորհ է խնդրել։ Եվ
ինձ թվում է, որ ճանապարհս անհաջողակ կլինի և գիշերը լավ տեղ չեմ հասնի,
եթե առավոտյան այդ աղոթքը չասեմ»։--- «Իսկ այս առավոտ ասե՞լ ես այդ
աղոթքը»,--- հարցրեց այն ավազակը, որ դիմել էր նրան։ Ռինալդոն պատասխանեց.
«Ի՜նչ խոսք»։ Այնժամ ավազակը, որ արդեն գիտեր, թե գործն ինչ ընթացք է
ստանալու, ասաց իր մտքում. «Այդ աղոթքը դեռ պետք կգա քեզ, որովհետև, եթե
մեզ անհաջողություն չպատահի, իմ կարծիքով այսօր գիշերելու վատ տեղ ես
ունենալու»։ Դրանից հետո նա ասաց նրան. «Ես էլ շատ եմ ճանապարհորդել և
երբեք չեմ ասել հիշած աղոթքը, թեև, ինչպես լսել եմ, շատերն են դա հավանում,
և չնայած դրան երբեք չի պատահել, որ գիշերելու վատ տեղ ընկնեմ, իսկ այս
երեկո դու ինքդ անձամբ կտեսնես, թե մեզնից ո՛վ ավելի լավ ապաստան կգտնի,
դո՞ւ, որ ասել ես աղոթքը, թե՞ ե՛ս, որ այդ աղոթքը չեմ ասել։ Ճիշտ է, դրա
փոխարեն ես գործ եմ ածում ուրիշ աղոթքներ՝ «Dirupisti» կամ «Intermerata»
կամ թե «De profundis», որոնք շատ են օգնում, ինչպես ասում էր հանգուցյալ
տատս»։ Երբ այսպես զանազան բաներից զրուցելով շարունակում էին ճանապարհը,
իսկ նրանք հարմար առիթ ու տեղ էին որոնում իրենց չար մտադրությունն ի կատար
ածելու, ապա եղավ որ բավական ուշ, Գվիլելմոյի Ամրոցի մյուս կողմում, գետն
անցնելու միջոցին, այն երեք ավազակները, տեսնելով, որ արդեն լույս չէ, տեղն
էլ մեկուսի է ու աչքից ծածկված, հարձակվեցին նրա վրա, կողոպտեցին և,
թողնելով առանց ձիու և մեն մի շապիկով, հեռանալիս ասացին. «Դե՛հ, այժմ գնա
և տես, թե քո սուրբ Հուլիանոսը քեզ այս գիշեր լա՞վ ապաստան կտա, իսկ մեր
սուրբը, ի՜նչ խոսք, մեզ անօթևան չի թողնի»։ Եվ անցնելով գետը, նրանք թողին
ու հեռացան։ Ռինալդոյի ծառան, տեսնելով, որ իր տիրոջ վրա հարձակվեցին,
վախկոտ մարդ լինելով, ոչինչ չարեց նրան օգնելու համար, այլ շուռ տալով ձիու
գլուխը՝ քշեց այնքան, մինչև որ հասավ Գվիլելմոյի Ամրոցը, ուր և, հասած
լինելով գիշերով, պառկեց քնելու, այլևս ոչնչի մասին չմտածելով։ Ռինալդոն,
մնալով բոբիկ ու շապկանց, սաստիկ ցրտի մեջ և չդադարող ձյան տակ, չգիտեր ինչ
աներ։ Տեսնելով, որ վրա է հասել գիշերը, դողդողալով ու ատամները
չխչխկացնելով, սկսեց աչք ածել շուրջր, թե արդյոք չի՞ գտնի մի ապաստարան,
որտեղ ցրտից չմեռնելով լուսացնի գիշերը։ Ոչ մի այդպիսի բան չնկատելով (քանի
որ այդ երկրում վերջերս տեղի ունեցած պատերազմի ժամանակ ամեն ինչ այրված
էր), նա ցրտից ստիպված վազեվազ դիմեց դեպի Գվիլելմոյի Ամրոցը, չգիտենալով,
սակայն, իր ծառան այնտե՞ղ է փախել, թե մի այլ տեղ, և խորհելով, որ եթե տեղ
հասնի՝ աստված անպայման մի ճար կանի։ Սակայն մինչև ամրոցը նա դեռ մի մղոն
էլ պիտի անցներ, երբ վրա հասավ խավարամած գիշերը, ուստի տեղ հասավ այնքան
ուշ, որ դարբասներն արդեն փակված էին, կամուրջները բարձրացված, և
չկարողացավ ներս մտնել։ Տխուր ու անմխիթար՝ նա շուրջն էր նայում ու
մտածում, թե որտեղ պատսպարվի, որ գոնե ձյունը չթափվի վրան։ Հանկարծ նա
նկատեց ամրոցի պարսպից փոքր-ինչ դուրս պրծած մի տուն և որոշեց գնալ ու
մտնել նրա ելուստի տակ և մնալ մինչև լույսը բացվելը։ Քայլերը ուղղելով դեպի
այդ ելուստը՝ նա դրա տակ մի փակ դուռ գտավ, որի շեմին էլ, տխուր ու տրտում,
պառկեց մոտերքից հավաքած դարմանի վրա, անվերջ տրտնջալով սուրբ Հուլիանոսից,
թե նրան այդպես հավատալու համար ինքն այլ վիճակի էր արժանի։ Բայց արի՜ ու
տես, որ սուրբ Հուլիանոսը հոգում էր նրա մասին և, շատ չուշացնելով, նրան
լավ ապաստանի արժանացրեց։ Ապրում էր այդ ամրոցում մի այրի կին, այնպիսի մի
գեղեցկուհի, որի նմանը քիչ կգտնվի։ Այդ այրուն մարքիզ Ացցոն անչափ սիրում և
այնտեղ պահում էր իր պետքի համար։ Վերոհիշյալ կինը բնակվում էր հենց այն
տանը, որի ելուստի տակ գնաց պատսպարվելու Ռինալդոն։ Այնպես էր պատահել, որ
դրանից մի օր առաջ մարքիզը եկել էր գիշերը այրու հետ անցկացնելու, ծածուկ
պատվիրել էր նրա տանն իր համար լոգնոց ու լավ ընթրիք պատրաստել, սակայն երբ
ամեն ինչ պատրաստ էր և տիկինն էլ միայն մարքիզի գալուն էր սպասում, դղյակի
դարբասի մոտ հայտնվել էր մի սպասավոր և այնպիսի լուրեր բերել, որ մարքիզն
ստիպված էր եղել անսպասելի մեկնել, ուստի, այրուն իմաց տալով. որ իրեն
չսպասի, անմիջապես ճանապարհ էր ընկել։ Այրին, փոքր֊ինչ վրդովված, չիմանալով
ինչ անել, որոշել էր ինքը մտնել մարքիզի հասար պատրաստված լոգնոցը և ապա
ընթրել ու պառկել քնելու։ Եվ այդ պահին նա նստած էր լոգնոցի մեջ։ Իսկ
լոգնոցը բավական մոտ էր այն դռանը, որի շեմին, ամրոցի արտաքին կողմում,
պատսպարվել էր խեղճ Ռինալդոն։ Այդ պատճառով էլ, լոգնոցի մեջ նստած, կինը
լսում էր, թե ինչպես էր նա լալիս ու ատամներր կրճտացնում ձկնկուլի պես։
Կանչելով իր աղախնին, այրին ասաց. «Մի գնա՛ վեր ու տես, թե ո՛վ է դռան
շեմին, ի՛նչ մարդ է և ի՛նչ է անում այնտեղ»։ Աղախինը գնաց և, քանի որ օդը
թափանցիկ էր, տեսավ Ռինալդոյին, որը նստած էր, ինչպես ասացինք, հագին մեն
մի շապիկ, առանց կոշիկների և սաստիկ դողալով։ Աղախինը հարցրեց նրա ո՛վ
լինելը։ Ռինալդոն, սաստիկ դողալուց բառերը հազիվ իրար կապելով, որքան կարող
էր կարճ ասաց, թե ո՛վ է ինքը, ինչպե՛ս և ի՛նչ պատճառով է ընկել այդտեղ, իսկ
հետո էլ սկսեց պաղատագին խնդրել, որ նա, որքան ձեռիցը կգա, այնպես անի, որ
ինքը գիշերը չմեռնի ցրտից։ Աղախինը, խղճահարվելով, վերադարձավ տիրուհու մոտ
և այդ ամենը պատմեց նրան։ Այրին էլ նույնպիսի կարեկցանք զգալով նրա
նկատմամբ՝ հիշեց, որ դռան բանալին գտնվում է իր մոտ (այդ դուռը մի ժամանակ
ծառայում էր մարքիզի գաղտնի այցելություններին), և ասաց. «Գնա ու զգուշաբար
դուռը բաց արա, թող ներս գա. մի բան որ, այս ընթրիքն ուտող չկա, իսկ նրան
ապաստանելու տեղ շատ ունենք»։ Այդ մարդասիրության համար շատ գովելով
տիրուհուն, աղախինը գնաց, դուռը բացեց Ռինալդոյի առաջ, և երբ նրան ներս
թողին, այրին, տեսնելով, որ նա ցրտից բոլորովին փետացել է, ասաց. «Դե՛հ,
հապա, բարեկամս, մտիր լոգնոցը, դեռևս ջուրը չի սառել»։ Եվ այլևս կրկնել
չտալով հրավերը, Ռինալդոն այդպես էլ արեց, և երբ ջերմությունը կազդուրեց
նրա մարմինը, նրան այնպես թվաց, թե մեռյալ վիճակից հարություն է առել։
Այրին հրամայեց նրա համար պատրաստել իր վերջերս մեռած ամուսն ու հագուստը,
և երբ նա հագավ, թվաց, թե դա հենց նրա վրա է կարված։ Տանտիրուհու հետագա
կարգադրություններին սպասելով, Ռինալդոն սկսեց գոհություն հայտնել աստծուն
և սուրբ Հուլիանոսին, որոնք կատարելով նրա ցանկությունը՝ նրան փրկել էին
չարաղետ գիշերից և բերել ու հասցրել, իր կարծիքով, լավ ապաստարան։

Երբ տանտիրուհին փոքր֊ինչ հանգստացավ, հրամայեց սրահներից մեկում թեժ կրակ
վառել և, գնալով այնտեղ, հարցրեց, թե այն մարդն ինչպե՞ս է զգում իրեն։
Աղախինը պատասխանեց. «Մադո՛ննա, նա արդեն հագնվել է և, պետք է ասել,
գեղեցիկ տղամարդ է և լավ ու բարեկիրթ մարդ է երևում»։--- «Դե՛ գնա ու
կանչիր նրան,--- ասում է տանտիրուհին,--- ասա՛ թող գա ու տաքանա կրակարանի
մոտ, այստեղ էլ կընթրի, քանզի գիտեմ, որ չի ընթրել»։ Մտնելով սրահը և
տեսնելով այրուն, որն իրեն ազնվազարմ տիկին թվաց, Ռինալդոն հարգալից
ողջունեց նրան և ամենաջերմ արտահայտություններով շնորհակալություն հայտնեց
բարերարության համար։ Տեսնելով ու լսելով երան և համոզվելով, որ նա հիրավի
այնպիսի մարդ է, ինչպես որ պատմել էր աղախինը, դաման նրան ընդունեց ուրախ
ու զվարթ, մտերմաբար նստեցրեց իր կողքին՝ կրակարանի մոտ, և սկսեց
հարցուփորձ անել այն արկածների մասին, որոնք նրան բերել֊հասցրել էին
այնտեղ։ Ռինալդոն մի առ մի պատմեց ի՛նչ որ պատահել էր։ Այդ մասին դաման
ինչ֊ինչ բաներ լսել էր դեռ այն ժամանակ, երբ Ռինալդոյի ծառան եկել էր
ամրոցը, ուստի, լիովին հավատ ընծայելով այն ամենին, ինչ նա պատմում էր,
հայտնեց նրան ինչ որ գիտեր նրա ծառայի մասին և ասաց, որ առավոտյան նա
հեշտությամբ կգտնի նրան։ Երբ սեղանը բացին, Ռինալդոն, ձեռքերը լվալուց
հետո, տանտիրուհու ցանկությամբ նստեց նրա հետ ընթրելու։ Նա բարձրահասակ էր,
գեղեցիկ ու գրավիչ դեմքով, հաճելի ու նրբագեղ շարժուձևերով, տակավին
երիտասարդ։ Տանտիրուհին, մի քանի անգամ հայացքը նրա վրա նետելով, շատ
հավանեց նրան. և Ռինալդոն այլևս նրա մտքից չէր հեռանում, քանզի այդ գիշեր
մարքիզին սպասած լինելու հանգամանքը նրա մեջ զգայական ցանկություն էր
հարուցել։ Ընթրիքից հետո, երբ նրանք ելան սեղանից, նա աղախնի հետ խորհուրդ
արեց, թե արդյոք նա հավա՞ն կկենա, եթե ինքը, մարքիզից խաբված լինելով,
օգտվի այն բարեբախտ առիթից, որ նրան ընձեռնել է բախտը։ Հասկանալով իր
տիրուհու ցանկությունը, աղախինն ամենայն կերպ նրան համոզեց սրտի ուզածն
անել։ Ուստի, վերադառնալով կրակարանի մոտ, որտեղ թողել էր Ռինալդոյին,
տանտիրուհին սկսեց նրան նայել սիրատարփ հայացքով ու ասաց. «Ռինա՛լդո, այդ
ի՞նչ եք այդպես մտածում, չլինի՞ թե այն, որ այլևս ետ չեք դարձնի ձեր ձին ու
կորցրած հագուստները։ Մխիթարվեցեք և եղեք ուրախ, դուք այստեղ ձեր տանն եք,
և ես կարող եմ դեռ ավելին ասել, երբ այս երեկո ձեզ տեսա այս հագուստով, որ
հանգուցյալ ամուսնունս է, ինձ այնպես թվաց, թե նրա՛ն եմ տեսնում և մի
հարյուր անգամ ցանկություն ունեցա գրկելու և համբուրելու ձեզ, և եթե
չվախենայի, որ դա կարող է ձեզ դուր չգալ, անշուշտ այդպես էլ կանեի»։
Այդպիսի խոսքեր լսելով և տեսնելով տանտիրուհու աչքերի փայլը, Ռինալդոն, որ
հիմար մարդ չէր, բազկատարած մոտենալով նրան, ասաց. «Մադո՛ննա, երբ մտածում
եմ, որ միայն ձեր շնորհիվ է, որ սրանից հետո էլ կարող եմ ինձ դասել կենդանի
մարդկանց շարքը, և երբ պատկերացնում եմ, թե ինչ աղետից եք փրկել ինձ,
գտնում եմ, որ իմ կողմից ապերախտություն կլիներ, եթե չջանայի անել այն
ամենը, ինչ հաճելի է ձեզ, ուստի բավարարեցեք ինձ գրկելու ու համբուրելու
ձեր ցանկությունը, իսկ ես ձեզ կգրկեմ ավելի քան սիրով»։ Այլես որևէ խոսքի
կարիք չզգացվեց։ Տանտիրուհին, որ վառվում-փոթոթվում էր սիրատարփ
ցանկությամբ, իսկույն ևեթ նրա գիրկը նետվեց։ Երբ նա կրքոտ կերպով
Ռինալդոյին փաթաթված՝ մի հազար անգամ համբուրեց նրան և մի այդքան էլ
համբույր ստացավ, նրանք այնտեղից դուրս գալով գնացին ննջարանը, անմիջապես
պառկեցին և, մինչև որ օրը կբացվեր, շատ ու շատ անգամ հագեցրին իրենց կիրքը։
Իսկ երբ սկսեց ծագել արշալույսը, տանտիրուհու ցանկությամբ նրանք ելան
անկուլնուց, և որպեսզի տեղի ունեցածի մասին ոչ ոք ոչինչ չիմանար, նա
Ռինալդոյին մի անպետք զգեստ հագցրեց, քսակը լցրեց փողով և, խնդրելով այդ
ամենը գաղտնի պահել ու սովորեցնելով, թե նա ինչ կերպ կարող է գտնել իր
ծառային, նրան դուրս բերեց նույն այն դռնակով, որով ներս էր եկել։ Երբ
լույսը բացվեց, Ռինալդոն, իբր թե հեռու տեղից գալով, մուտք գործեց ամրոցը,
որի դարբասն արդեն բացված էր, և գտավ իր ծառային։ Երբ նա նորից հագավ իր
հագուստը, որ գտնվում էր ճամպրուկում, և երբ պատրաստվում էր հեծնել ծառայի
ձին, ինչ-որ հրաշքով այնպես պատահեց, որ այն երեք ավազակները, որոնք նրան
կողոպտել էին նախորդ երեկոյին և դրանից քիչ հետո բռնվել մի այլ
հանցագործության համար, բերվեցին ամրոց։ Նրանց խոստովանությունից հետո
Ռինալդոյին վերադարձրին նրա ձին, հագուստն ու փողերը, այնպես որ նա ոչինչ
չկորցրեց, բացի մի զույգ գուլպայի կապիչից, որ ավազակներր չգիտեին, թե ո՞ւր
են խցկել։ Ուստի գոհություն հայտնելով աստծուն և սուրբ Հուլիանոսին, նա
հեծավ ձին և առոք-փառոք տուն վերադարձավ։ Իսկ այն երեք ավազակները, հաջորդ
օրը կախաղանի պարանից կախված՝ աքացի էին տալիս քամուն։


## Նովել երրորդ

_Երեք երիտասարդներ անմտորեն վատնելով իրենց ունեցվածքը՝ աղքատացել են.
նրանց քրոջորդին, հուսահատված տուն վերադառնալով, ճանապարհին ծանոթանում է
մի աբբայի հետ և պարզում, որ նա Անգլիայի թագավորի դուստրն է. սա
ամուսնանում է նրա հետ, իսկ նա հատուցելով իր քեռիներին հասած բոլոր
վնասները, նրանց արժանացնում է իրենց նախկին վիճակին։_

Դամաները զարմանքով լսեցին Ռինալդո դ'Աստիի արկածների պատմությունը,
գովեցին նրա բարեպաշտությունը և գոհություն հայտնեցին աստծուն և սուրբ
Հուլիանոսին, որ նրան օգնել էին ծայրահեղ դժբախտության մեջ։ Ու թեև այդ
մասին կիսաձայն էին խոսում, նրանք անհասկացող չհամարեցին այն կնոջը, որը
կարողացել էր օգտվել այն բարիքից, որ տերն առաքել էր նրա տունը։ Եվ մինչդեռ
նրանք ծիծաղելով զրուցում էին նրա լուսացրած սքանչելի գիշերվա մասին,
Պամպինեան, որ նստած էր Ֆիլոստրատոյի կողքին, կռահելով, որ պատմելու հերթն
իրեն է հասել (և իսկապես այդպես էր), և կենտրոնանալով, սկսեց խորհել թե
ի՛նչ պետք է պատմի, և թագուհու հրամանով, զվարթ ու համարձակ, այսպես
սկսեց.--- Արժանապատիվ դամաներ, որքան շատ են պատմում բախտի քմայքների
մասին, այնքան ավելի շատ մնում է պատմելու, եթե ուշի֊ուշով հետևելու լինենք
նրա վարմունքին։ Եվ դրա վրա ոչ ոք չպիտի զարմանա, եթե խորհի ու տեսնի, որ
այն ամենը, ինչ մենք անմտորեն մերն ենք համարում, գտնվում է հենց նրա՝
բախտի ձեռին, և նա իր անմեկին վճռով այդ ամենը անընդհատ մեկի ձեռքից առնում
հանձնում է մյուսին, սրանից էլ առնում՝ տալիս է առաջինին, այնպիսի մի
կարգով, որ անիմանալի է մեզ։ Թեև դա ակներև է և ըստ ամենայնի հաստատվում է
ամեն օր և արդեն ապացուցված է նախորդ նովելներից մի քանիսով, այնուհանդերձ,
քանի որ թագուհին բարեհաճեց, որ այդ մասին խոսվի, ես այդ նովելներին
կավելացնեմ, թերևս ունկնդիրների համար որոշ չափով շահեկան բան արած
լինելով, նաև իմ նովելը, որն, ըստ իս, ձեզ դուր պիտի գա։

Ժամանակով մեր քաղաքում ապրելիս է եղել Տեդալդո անունով երևելի մի մարդ,
որը, ինչպես ենթադրում են ոմանք, սերում էր Լամբերտիների տոհմից. ուրիշները
պնդում են, թե նա Ագոլանտիների տոհմին էր պատկանում, երևի հիմք ունենալով
այն արհեստը, որով հետագայում զբաղվում էին նրա որդիները, և ի նկատի
ունենալով այն հանգամանքը, որ Ագոլանտիները հենց այդ գործով են զբաղվել և
այժմ էլ զբաղվում են։ Սակայն մի կողմ թողնելով այն հարցը, թե նա այդ երկու
գերդաստաններից որի՞ն էր պատկանում, կասեմ, որ իր ժամանակ Տեդալդոն
ամենահարուստ մարդն էր և ուներ երեք որդի, անդրանիկի անունը՝ Լամբերտո,
միջնակինը՝ Տեդալդո, կրտսերինը՝ Ագոլանտե,--- գեղեցիկ ու բարեկազմ
պատանիներ, որոնցից անդրանիկը դեռևս տանսևութ տարեկան էլ չկատր, երբ
մեծահարուստ մեսսեր Տեդալդոն վախճանվեց, իր ողջ շարժական և անշարժ գույքը
թողնելով նրանց՝ իր օրինական ժառանգներին։ Դառնալով հարուստ, մեծ
գումարների և կալվածքների տեր մարդիկ, նրանք սկսեցին աջ ու ձախ վատնել
իրենց ունեցվածքը՝ չունենալով որևէ այլ նպատակ, քան իրենց ցանկություններին
հագուրդ տալը։ Պահում էին նրանք բազմաթիվ ծառաներ, մեծ թվով թանկարժեք
ձիեր, որսի շներ ու թռչուններ, փարթամ կյանք էին վարում, մեծ ծախսեր անում
ընծաներ տալու և տուրնիրներ սարքելու համար, անում էին ոչ միայն այն, ինչ
կպատճաշե ազնվականին, այլև այն ամենը, ինչ կարող էր փչել իրենց պատանեկան
խելքին։ Երկար չէին ապրել այդ կերպ, երբ սկսեց սպառվել նրանց հոր թողած
հարստությունը, և քանի որ միայն եկամուտները չէին կարող ծածկել նրանց
առօրյա ծախքերը՝ նրանք սկսեցին իրենց կալվածքները վաճառքի հանել կամ գրավի
դնել։ Եվ վաճառելով այսօր մեկը, վաղը մյուսը, նրանք չնկատեցին էլ, թե
ինչպես մնացին դառը դատարկ, և աղքատությունը բացեց նրանց աչքերը, ինչպես որ
կուրացրել էր հարստությունը։ Եվ ահա այդ էր պատճառը, որ մի օր իր մոտ
կանչելով երկու եղբայրներին, Լամբերտոն նրանց հիշեցրեց, թե ի՜նչ մեծարելի
դիրք ուներ իրենց հայրը և ինչ օրի են հասել իրենք, թե ի՜նչ հարստության տեր
էր նա և, ահա, ինչպիսի դառն աղքատության մեջ են ընկել իրենք՝ թեթևամտորեն
անհաշիվ ծախսեր անելով։ Եվ նա կարողացավ համոզել նրանց, որ քանի դեռ իրենց
սնանկությունը հայտնի չի դարձել, ծախեն մնացած քիչ ու միչ բաները և միասին
թողնեն ու հեռանան քաղաքից։ Այդպես էլ արին և, ոչ ոքի մնաս բարով չասելով,
առանց որևէ մեկին հայտնելու, թողնելով Ֆլորենցիան, ճանապարհին ոչ մի տեղ
կանգ չառնելով, նրանք նավեցին ու հասան Անգլիա։ Այ ստեղ, Լոնդոնում,
չափավորելով իրենց ծախքերը, մի փոքրիկ տուն վարձեցին և սկսեցին մոլի կերպով
վաշխառությամբ զբաղվել։ Եվ բախտն այնպես ժպտաց նրանց, որ մի քանի տարում
մեծ գումար դիզեցին։ Ուստի, վերցնելով այդ փողը և մեկը մյուսի հետևից
վերադառնալով Ֆլորենցիա, նրանք ետ գնեցին իրենց կալվածքների մեծ մասը, դեռ
նոր կալվածքներ էլ առան, ամուսնացան և, շարունակելով իրենց վաշխառուական
գործերն Անգլիայում, իրենց քրոջ որդի Ալեսանդրոյին ուղարկեցին Լոնդոն,
որպեսզի այնտեղ զբաղվեր իրենց գործերի տնօրինությամբ, իսկ իրենք մոռանալով,
թե առաջվա շռայլ ծախսերն ի՛նչ օրն էին գցել իրենց, և չնայած, որ արդեն
ընտանիքի տեր մարդիկ էին, սկսեցին առաջվանից ավելի ծախսել, քանի որ բոլոր
վաճառականներից կարող էին պարտքով վերցնել ցանկացած մեծ գումարը։ Մի քանի
տարի շարունակ նրանք այդ ծախքերը ծածկում էին այն փողով, որ ուղարկում էր
Ալեսանդրոն, որը վաշխով փոխ էր տալիս բարոններին՝ գրավ վերցնելով նրանց
դղյակներն ու այլևայլ եկամուտները, մի բան, որ մեծ շահ էր բերում նրան։
Մինչդեռ երեք եղբայրներն այդքան շռայլ կյանք էին վարում, իսկ փող
չունենալիս պարտքով վերցնում՝ հույսները դրած Անգլիայի վրա, եղավ որ
Անգլիայում, հակառակ բոլորի ցանկության, պատերազմ ծագեց թագավորի և նրա
որդու միջև, որի պատճառով ամբողջ կղզին բաժանվեց կուսակցությունների, ոմանք
մի կուսակցությանն էին հարում, ոմանք մյուսին. դրա հետևանքով բոլոր
բարոնների դղյակները խլվեցին Ալեսանդրոյի ձեռքից, և չմնաց ոչ մի եկամուտ,
որ կարողանար ապահովել նրան։ Օրը-օրին այն հույսը գուրգուրելով, թե հոր և
որդու միջև հաշտություն կկայանա և իրեն կվերադարձնեն թե՛ մայր գումարը, թե՛
տոկոսները, Ալեսանդրոն չէր հեռանում կղզուց, իսկ եղբայրները շարունակում
էին ապրել Ֆլորենցիայում, բոլորովին չչափավորելով իրենց ահռելի մսխումները,
օրեցօր ավելի ու ավելի մեծ պարտքեր անելով։ Բայց քանի որ դեպքերը մի քանի
տարի շարունակ նրանց, հույսերը չէին արդարացնում, երեք եղբայրները ոչ միայն
կորցրին պարտատերերի վստահությունը, այլև անսպասելի կալանավորվեցին,
որովհետև պարտատերերը պահանջում էին պարտքը հատուցել։ Նրանց կալվածքները
բավական չէին պարտքը մարելու համար, և ահա նրանք մնացին բանտում, իսկ նրանց
կանայք ու փոքրիկ երեխաները սնանկացած՝ ցրիվ եկան ու գնացին գյուղերը, այս
ու այն կողմ, չիմանալով, թե ինչ է սպասում իրենց, բացի մշտական
աղքատությունից։

Ալեսանդրոն, որ Անգլիայում տարիներ շարունակ հաշտության էր սպասում,
տեսնելով, որ դա գլուխ չի գալիս, և խորհելով, որ մնալը նույնքան վտանգավոր
է, որքան և ապարդյուն, որոշեց վերադառնալ Իտալիա և միայնակ ճանապարհ ընկավ։
Բրյուգեից դուրս զալիս՝ նա պատահմամբ հանդիպեց սուրբ Բենեդիկտի ուխտին
պատկանող մի աբբայի, որը բազմաթիվ վանականների ուղեկցությամբ, իր
սպասավորներով և առջևից շարժվող գումակով, նույնպես մեկնում էր այդ
քաղաքից։ Աբբայի հետևից շարժվում էին երկու ծեր ասպետներ թագավորի
ազգականները, որոնց միացավ Ալեսանդրոն, ասես հին ծանոթներ լինեին, և նրանք
էլ սիրույ ընկերացան նրան։ Ճանապարհը շարունակելով նրանց հետ, նա սիրալիր
հարցրեց նրանց, թե այդ ի՛նչ վանականներ են գնում առջևից այդքան
սպասավորների ուղեկցությամբ և թե ո՛ւր են գնում։ Սրա այդ հարցին ասպետներից
մեկը պատասխանեց. «Հեծելախմբի առջևից գնացողը մեր երիտասարդ ազգականն է, որ
վերջերս ընտրվել է Անգլիայի ամենամեծ աբբայություններից մեկի աբբա. իսկ
քանի որ նա ավելի ջահել է, քան օրենքով թույլատրելի է այդպիսի կոչման
համար, ապա մենք նրա հետ միասին գնում ենք Հռոմ՝ վեհափառին խնդրելու, որ
նրա համար զանց առնի այդ խանգարիչ հանգամանքը և հաստատի նրա կոչումը։
Սակայն այդ մասին ուրիշներին չպիտի պատմել»։ Երբ ուղևորության միջոցին
նորընծա աբբան մերթ իր շքախմբի առջևից էր ձիավարում, մերթ ետ մնում, ինչպես
սովորաբար անում են ճանապարհ գնացող սինյորները, եղավ որ նա շատ մոտիկից
նկատեց Ալեսանդրոյին, որը շատ ջահել էր, վայելչակազմ, չափազանց գեղեցկադեմ,
միաժամանակ որքան ուզեք վայելչաշնորհ ու վարվեցող։ Առաջին իսկ հայացքից նա
այնպես զարմանալիորեն դուր եկավ աբբային, ինչպես դեռ ոչ ոք. մոտ կանչելով
նրան, աբբան սկսեց սիրալիր կերպով զրուցել հետը, հարցուփորձ անելով, թե ո՛վ
է, որտեղի՛ց է գալիս և ո՛ւր է գնում։ Անկեղծորեն պատմելով իր վիճակը,
Ալեսանդրոն բավարարեց նրա հետաքրքրասիրությունը և առաջարկեց իր համեստ
ծառայությունները։ Տեսնելով, թե որքան գեղեցիկ ու խելոք է խոսում նա և,
չնայած իր ստոր զբաղմունքին, առաքինի մարդ է, աբբան է՛լ ավելի համակրեց
նրան։ Ձախորդությունների համար խորապես կարեկցելով Ալեսանդրոյին, աբբան
սկսեց նրան բարեկամաբար մխիթարել, թե նա չպիտի կորցնի իր հույսը, քանզի
տերը նրան, որպես արժանավոր մարդու, վերստին կբարձրացնի ու կհասցնի այնտեղ,
որտեղից նրան վար է բերել բախտը, և թերևս ավելի բարձր։ Եվ նա, իմանալով, որ
Ալեսանդրոն գնում է Տոսկանա, խնդրեց նրան շնորհ անել ընկերակցելու իրեն,
քանի որ ինքն էլ նույն տեղն է մեկնում։ Ալեսանդրոն շնորհակալություն
հայտնեց նրա մխիթարական խոսքերի համար և ասաց, թե պատրաստ է կատարելու նրա
բոլոր հրամանները։

Այն ժամանակ, երբ աբբան շարունակում էր իր ճանապարհը, իսկ Ալեսանդրոյին
հանդիպելը նրա սրտում նոր զգացումներ էր հարուցել, եղավ որ մի քանի օր հետո
նրանք հասան մի գյուղ, որն այնքան էլ շատ իջևաններ չուներ։ Երբ աբբան
ցանկություն հայտնեց այդտեղ մնալու, Ալեսանդրոն նրան տեղավորեց իրեն լավ
ծանոթ մի իջևանատիրոջ մոտ՝ հոգ տանելով, որ նրա համար հարդարեն տան
ամենահարմար սենյակը։ Գրեթե դառնալով աբբայի սենեկապետը, նա, որպես տեղին
ծանոթ մարդ, կարողացավ գյուղում տեղավորել նրա բոլոր ծառաներին,--- որի՛ն
այստեղ, որյի՛ն այնտեղ։ Եվ երբ աբբան ավարտեց ընթրիքը, և ուշ գիշերին գրեթե
բոլորը գնացին քնելու, Ալեսանդրոն իջևանատիրոջը հարցրեց, թե ինքը որտե՞ղ է
քնելու։ Իջևանատերը պատասխանեց. «Ճիշտն ասած, չգիտեմ, ինչպես տեսնում ես,
տանն ազատ տեղ չկա, և ես էլ մերոնց հետ միասին քնում եմ տախտակների վրա։
Ճիշտ է, աբբայի սենյակում մի քանի արկղներ կան. կարող եմ քեզ տանել այնտեղ,
անկողնի նման մի բան պատրաստել և, եթե ցանկանում ես, այնտեղ մի կերպ
լուսացրու գիշերը»։ Ալեսանդրոն պատասխանեց. «Ես ինչպե՞ս գնամ աբբայի
սենյակը։ Դու ինքդ էլ գիտես, թե որքան անձուկ է այդ սենյակը, և նեղվածքի
պատճառով նրա վարդապետներից ոչ մեկը այնտեղ քնել չկարողացավ։ Եթե ժամանակին
գլխի ընկած լինեի, վանականներին կպառկեցնեի արկղների վրա, իսկ ինքս
կտեղավորվեի այն սենյակում, որտեղ նրանք քնած են հիմա»։ Իջևանատերն ասաց.
«Ինչ որ եղել է՝ եղել է, իսկ եթե ուզում ես, կարող ես այնտեղ ուզածիդ պես
տեղավորվել։ Աբբան քնել է արդեն, վարագույրն էլ իջեցված է. ես առանց ձայն
ծպտուն հասելու մի բմբուլե տեղաշոր կգցեմ, գնա ու հանգիստ քնիր քեզ համար»։
Տեսնելով, որ այդ ամենը կարելի է անել աբբային բոլորովին չանհանգստացնելով,
Ալեսանդրոն համաձայնեց և, որքան հնարավոր էր, անձայն ու անաղմուկ
տեղավորվեց այնտեղ։

Աբբան, որ քնած չէր, այլ, ընդհակառակը, մտքով բուռն կերպով անձնատուր էր իր
նոր ցանկություններին, լսեց, թե ինչ էր խոսում իջեվանատերը Ալեսանդրոյի
հետ, ինչպես նաև իմացավ, թե Ալեսանդրոն որտեղ պառկեց։ Եվ այդ բանից
չափազանց գոհ, նա ինքն իրեն ասաց. «Տերը բարեպատեհ առիթ ընծայեց
ցանկություններիս կատարման համար, եթե ես չօգտվեմ հանգամանքից, ապա թերևս
երկար ժամանակ ինձ այսպիսի առիթ չներկայանա»։ Հաստատապես որոշելով օգտվել
առիթից, նա,--- երբ նրան թվաց, թե իջևանում ամեն ինչ խաղաղվել է,---
կամացուկ ձայն տվեց Ալեսանդրոյին՝ առաջարկելով պառկել իր կոդքին։

Ալեսանդրոն երկար չեմուչումից հետո հանվեց ու պառկեց։ Աբբան, ձեռքը դնելով
նրա կրծքին, սկսեց նրան շոշափել ճիշտ այնպես, ինչպես սիրահար աղջիկներն են
վարվում իրենց սիրած տղաների հետ, մի բան, որի վրա Ալեսանդրոն խիստ
զարմացավ, ենթադրելով, թե երևի աբբան դա անում է որևէ անպարկեշտ
ցանկությամբ։ Աբբան իսկույն կռահեց այդ կասկածը, ուստի ժպտաց և շտապ
հանելով հագի շապիկը և Ալեսանդրոյի ձեռքը բռնելով՝ դրեց իր կրծքին ու ասաց.
«Թող հիմար մտքերդ, Ալեսանդրո, և շոշափելով կուրծքս՝ տես, թե ինչ եմ
թաքցնում»։ Ձեռքը դնելով աբբայի կրծքին, Ալեսանգրոն գտավ երկու կլորիկ,
պինդ ու քնքուշ, ասես փղոսկրից կերտած ստինքներ։ Հայտնագործելով ստինքները
և իսկույն գլխի ընկնելով, որ դիմացինը կին է, այլևս որևէ հրավերի
չսպասելով, նա անմիջապես գրկեց նրան և այն է ուզում էր համբուրել, երբ
աղջիկը ասաց. «Նախքան ինձ մերձենալդ լսիր, թե ինչ եմ ցանկանում ասել։
Ինչպես տեսնում ես, ես կին եմ, և ոչ թե տղամարդ. հայրական տունս թողնելով
իբրև կույս, ես գնում էի պապի մոտ, որպեսզի նա ինձ ամուսնացներ։ Չգիտեմ, քո
բախտի՞ց էր դա, թե՞ իմ անբախտությունից, միայն թե այն օրը հենց որ քեզ
տեսա՝ այնպես սիրեցի, ինչպես չի սիրել դեռ ոչ մի կին։ Դրա համար էլ որոշեցի
ավելի շուտ քեզ ընտրել ինձ ամուսին, քան որևէ մեկին։ Իսկ եթե դու չես
ցանկանում, որ ես քո կինը լինեմ, իսկույն ևեթ հեռացիր և գնա պառկիր տեղդ»։
Թեև Ալեսանդրոն չգիտեր էլ նրա ով լինելը, սակայն, նկատի առնելով նրա
շքախումբը՝ նրան ազնվատոհմիկ և հարուստ աղջիկ էր համարում, իսկ որ նա
գեղեցիկուհի էր՝ տեսնում էր արդեն։ Ուստի, առանց երկար ու բարակ մտածելու,
պատասխանեց, որ եթե նա այդպես է ցանկանում, ապա դա իրեն էլ շատ հաճելի է։
Այնժամ, նստելով անկողնի վրա, սրբապատկերի առաջ, որի վրա նկարված էր փրկչի
պատկերը, աղջիկը Ալեսանդրոյի մատը մի մատանի դնելով՝ նշանվեց նրա հետ, և
ապա գրկախառնվելով՝ նրանք, ի մեծ հաճույս թե՛ մեկի և թե՛ մյուսի, գիշերվա
մնացած մասն անցրին վայելքի ու բավականության մեջ։ Պայմանավորվելով, թե
հետագայում ինչը ինչպես պիտի անեն, Ալեսանդրոն ելավ տեղից և սենյակից դուրս
եկավ նույն կերպ, ինչպես ներս էր եկել, այնպես որ ոչ ոք չիմացավ, թե նա
որտեղ էր անցրել գիշերը։ Եվ անչափ ուրախ տրամադրությամբ՝ նա նորից ճանապարհ
ընկավ աբբայի ու նրա շքախմբի հետ և մի քանի օրից հետո հասավ Հռոմ։

Այստեղ մի որոշ ժամանակ մնալուց հետո, աբբան երկու ասպետների և Ալեսանդրոյի
հետ միասին ներկայացավ ուղղակի պապին։ Արժանապատշաճ ողջույններից հետո
աբբան սկսեց այսպես խոսել. «Հա՛յր սուրբ, դուք ավելի լավ պիտի իմանաք, քան
ուրիշները, որ ամենայն ոք, ով ցանկանում է ապրել լավ ու պարկեշտ, պարտավոր
է ըստ չափու հնարավորության խուսափել ամեն մի այնպիսի առիթից, որ կարող է
նրան գրգել այլ կերպ վարվելու։ Եվ ահա ես, որ ցանկանում եմ պարկեշտ կյանք
վարել, ցանկությունս կատարած լինելու համար գաղտնաբար փախա՝ հագած այն
հագուստը, որ տեսնում եք հագիս, հետս առնելով Անգլիայի թագավորի, այսինքն
իմ հոր (որը ցանկանում էր ինձ, որ դեռատի աղջիկ եմ, կնության տալ
Շոտլանդիայի թագավորին՝ մի զառամյալ ծերունու) գանձերի մեծ մասը և ճանապարհ
ընկա, որպեսզի ներկայանամ ձեզ և ձերդ սրբազնությունը ինձ ամուսնացնի։ Եվ
ինձ ստիպեց փախչել ոչ այնքան Շոտլանդիայի թագավորի զառամությունը, որքան
այն վախս, որ չլինի թե նրա հետ ամուսնանալու դեպքում իմ երիտասարդական
թուլության հետևանքով թույլ տամ որևէ այնպիսի բան, որ հակառակ լինի
աստվածային օրենքներին և հորս թագավորական արյան պատվին։ Երբ ես այդ
մտադրությամբ գալիս էի այստեղ, տերը, որ միայն ինքը ճշմարտապես գիտե, թե
ում ի՛նչ է հարկավոր, իր ողորմածությամբ իմ տեսությանը ներկայացրեց հենց
նրան, ում կամենում է դարձնել իմ ամուսինը։ Ասածս ահա այս երիտասարդն է (նա
ցույց տվեց Ալեսանդրոյին), որին դուք տեսնում եք իմ կողքին կանգնած, որի
բարքն ու առաքինությունը նրան արժանի են դարձնում ամուսնանալ ամեն մի
ազնվատոհմիկ կնոջ հետ, թեպետ և, գուցե, նա այնքան ազնիվ ծագում չունի,
որքան թագավորական գերդաստանից սերվածները։ Նրան եմ ես ընտրել ու նրան եմ
ցանկանում ինձ ամուսին և այլևս երբեք ոչ ոքի չեմ ցանկանա, ինչ էլ որ հայրս
և ուրիշները ասելու լինեն։ Սրանով վերանում է իմ ճամփորդության գլխավոր
շարժառիթը, բայց ինձ համար ցանկալի էր, ի լրումն դրա, այցելել այն սուրբ ու
հարգարժան վայրերը, որոնցով հարուստ է այս քաղաքը, և այցելել նաև ձերդ
վեհափառությանը և ձեր, ինչպես և մյուսների ներկայությամբ կատարել մեր
ամուսնության ծեսը, որ Ալեսանդրոն ու ես կատարել ենք միայն աստծո առաջ։
Ուստի խոնարհաբար աղաչում եմ ձեզ բարեհաճ լինել այն բանի նկատմամբ, որ հաճո
է աստծուն և ինձ, ու տալ մեզ ձեր օրհնությունը, որպեսզի մենք դրանով, այդ
մեծ հավաստումով հաճոյանալով նրան, ում փոխանորդն եք դուք, կարողանանք, ի
փառս աստծո և ձեր, միասին ապրել և ի վերջո մեռնել»։

Զարմացավ Ալեսանդրոն՝ տեսնելով, որ իր կինը դուստրն է Անգլիայի թագավորի, և
սրտի խորքում չափազանց ուրախացավ, բայց ավելի շատ զարմացան երկու ասպետները
և այնպիսի զայրույթ զգացին, որ եթե ուրիշ տեղ լինեին, այլ ոչ թե պապի առաջ,
անպայման կանարգեին Ալեսանդրոյին և թերևս նաև դամային։ Մյուս կողմից, շատ
զարմացավ նաև պապը, զարմացավ թե՛ դամայի հագուստի, թե՛ նրա ընտրության վրա,
սակայն հասկանալով, որ բանը բանից անցել է, հաճեց բավարարել նրանց
խնդրանքը։ Նախ և առաջ հանգստացնելով ասպետներին, քանզի նկատել էր նրանց
զայրույթը, և նրանց հաշտեցնելով Ալեսանդրոյի ու դամայի հետ, նա հոգաց այն
ամենը, ինչ հարկավոր էր անել։ Երբ հասավ իր նշանակած օրը, բոլոր
կարդինալների և շատ ուրիշ երևելի մարդկանց ներկայությամբ, որոնք իր
հրավերով եկել էին իր սարքած մեծ հանդեսին, նա կանչել տվեց դամային, որ
արքենի հագուստ էր հագել և այնքան գեղեցիկ ու հրապուրիչ էր թվում, որ
բոլորն իրավամբ գովում էին։ Կանչել տվեց և Ալեսանդրոյին, որ հագնվել էր
նույնպես շքեղ ու հիանալի և որն իր տեսքով ու շարժուձևով նման էր ոչ այն
ջահելին, որ զբաղվում էր վաշխառությամբ, այլ ավելի շուտ թագավորազն էր
թվում, և որին այն երկու ասպետները մեծ հարգանքով ու պատվով էին
վերաբերվում։ Այստեղ պապը բարեհաճեց ի նորո կատարել հարսանյաց ծեսը և
հարսանիքից հետո, որբ շքեղ էր ու սքանչելի, իր օրհնությունը տալով՝ արձակեց
նրանց։

Ալեսանդրոյի, ինչպես նաև դամայի ցանկությամբ, նրանք Հռոմից հեռանալով՝
գնացին Ֆլորենցիա, ուր արդեն հասել էր նրանց ամուսնության լուրը։ Այստեղ
քաղաքացիները նրանց ընդունեցին մեծ պատիվներով, իսկ դաման հրամայեց ազատ
արձակել երեք եղբայրներին՝ նախապես հոգալով վճարել նրանց բոլորի փոխարեն, և
այդ մարդկանց ու նրանց կանանց նորից իրենց ունեցվածքի տերը դարձրեց։ Դրա
համար բոլորի համակրանքին արժանացած, Ալեսանգրոն կնոջ հետ միասին մեկնեց
Ֆլորենցիայից, Ագոլանտեին իր հետ տանելով։ Ժամանելով Փարիզ, նրանք պատվով
ընդունվեցին թագավորի կոդմից։ Այնուհետև երկու ասպետները գնացին Անգլիա և
այնտեղ կարողացան թագավորի վրա այնպես ազդել, որ նա նրանց նորից արժանացրեց
իր ողորմածությանը և մեծ հանդեսով ընդունեց իր աղջկան ու փեսային, որին այդ
դեպքից շատ չանցած մեծ հանդիսավորությամբ ասպետ կարգեց, նրան հանձնելով
Կորնուելի դքսությունը։ Իսկ Ալեքսանդրոն այնքան առաքինի գտնվեց և կարողացավ
գործն այնպես տեսնել, որ որդուն հաշտեցրեց հոր հետ, որով կղզուն մեծ
բարություն արեց և շահեց ամբողջ բնակչության սերն ու համակրանքը։
Ագոլանտեին վերադարձրին այն ամենը, որ պարտք էին նրան, և նա, Ալեսանդրոյի
ձեռքով ասպետ կարգվելուց հետո, Ֆլորենցիա վերադարձավ որպես մեծահարուստ
մարդ։ Դուքսը և նրա կինը փառավոր կյանք վարեցին, և, ինչպես պատմում են
ոմանք, նա հետագայում, մասամբ իր խելամտությամբ և արիությամբ, մասամբ էլ
աներոջ օգնությամբ, նվաճեց Շոտլանդիան և պսակվեց արքայական թագով։


## Նովել չորրորդ

_Լանդոլֆո Ռուֆոլոն աղքատանալով ծովահեն է դառնում, նրան բռնում են
ջենովացիները. հանդիպում է նավաբեկության և ծովն է ընկնում, փրկվում է
թանկագին քարերով լի մի արկղի վրա բարձրացած. Կորֆուում ապաստանում է մի
աղքատ կնոջ մոտ, ապա հարուստ մարդ դարձած տուն վերադառնում։_

Լաուրետտան, որ նստած էր Պամպինեայի կողքին, տեսնելով որ նա հասավ իր
նովելի հանդիսավոր վախճանին, այլևս հրավերի չսպասելով սկսեց այս կերպ.---
Չքնաղագե՛ղ դամաներ, իմ կարծիքով, բախտը ոչ ոքի այնքան չի ժպտում, որքան
այն մարդուն, որը ծայրահեղ աղքատությունից հասնում է արքայի դիրքի, ինչպես
Պամպինեայի նովելում պատահեց նրա Ալեսանդրոյին։ Իսկ քանի որ մեզնից
յուրաքանչյուրը, որ այսուհետև պիտի պատմի ըստ որոշյալ սյուժեի, ստիպված է
մնալ դրա սահմաններում, ես համարձակորեն կպատմեմ մի նովել, որն այդպիսի
փայլուն վախճան չունի, թեպետ և պարունակում է առավել մեծ դժբախտությունների
պատմություն։ Ես լավ գիտեմ, որ վերջին նովելի ազդեցության ներքո դուք նվազ
ուշադրությամբ պիտի լսեք իմ պատմությունը, բայց քանի որ անկարող եմ
առաջարկել որևէ այլ բան, ապա ներող եղեք։

Ռեջիոյի և Գաետայի միջև ընկած ծովափը Իտալիայի չքնաղագույն մասն է
համարվում։ Այնտեղ, Սալերնոյին շատ մոտ, կա ծովին իշխող մի եզրագոտի, որին
բնակիչները Ամալֆայի ծովափ անունն են տալիս։ Այդ վայրը ծածկված է այգեշատ
ու ջրառատ գյուղաքաղաքներով, և այնտեղ ապրում են շատ ու շատ հարուստ
մարդիկ, որոնք առևտրի մեջ այնպես հաջողակ են, ինչպես ոչ ոք։ Հիշյալ
գյուղաքաղաքների թվում կա մեկը, որ կոչվում է Ռավելլո, ուր հիմա էլ կան
հարուստ մարդիկ, իսկ անցյալում ապրում էր շատ հարուստ մի մարդ, անունը
Լանդոլֆո Ռուֆոլո, որը չէր գոհանում իր հարստությամբ և, ցանկանալով
ունեցածը կրկնապատկել, քիչ մնաց հարստության հետ միասին իրեն էլ կործաներ։
Եվ ահա, վաճառականների սովորության համաձայն անելիքը ծանր ու թեթև անելով,
նա գնեց մի մեծ նավ և, զանազան ապրանքներ բարձելով, նավեց ու հասավ Կիպրոս։
Այստեղ նա տեսավ մի քանի այլ նավեր, որոնք բերել էին ճիշտ և ճիշտ նույն
ապրանքը, ինչ որ ինքը։ Այդ պատճառով էլ նա ոչ միայն ստիպված եղավ իջեցնել
ապրանքի գինը, այլև, երբ մտածեց բերածը ծախել, տեսավ, որ դա հավասար է
համարյա դեն գցելուն, և գրեթե սնանկացավ։

Այս բանից խիստ սրտնեղած, չիմանալով ինչ անել, և տեսնելով, որ իր նման
մեծահարուստ մարդը կարճ ժամանակում գրեթե աղքատացել է, նա որոշեց կա՛մ
մեռնել, կա՛մ իր կրած վնասը ծածկել կողոպուտով, որպեսզի աղքատի վիճակով
չվերադառնա այնտեղ, ուրկից եկել էր որպես հարուստ։ Իր հսկա նավի համար
գնորդ գտնելով, նա ստացած փողով, ինչպես նաև ապրանքի վաճառքից գոյացած
գումարով մի ծովահենի նավակ գնեց, հիանալի զինեց, վերցրեց այն ամենը, ինչ
անհրաժեշտ էր այդ նոր զբաղմունքի համար, և սկսեց սեփականացնել ուրիշների,
առանձնապես թուրքերի ունեցվածքը։ Այս գործում բախտը նրա նկատմամբ ավելի
բարեհաճ եղավ, քան առևտրի մեջ, և դեռ տարին չլրացած նա այնքան շատ
թուրքական նավեր էր թալանել ու հափշտակել, որ ոչ միայն ծածկեց իր առևտրական
վնասները, այլև ավելի քան կրկնապատկեց հարստությունը։ Այնժամ, առաջին
կորստյան վշտից խրատված և իրեն ապահովված զգալով, նա, որպեսզի երկրորդ
անդամ ճաշակած չլիներ այդ վիշտը, միտք արեց ու ինքն իրեն համոզեց, որ եղածն
էլ բավական է և հարկ չկա ավելին ցանկանալու, ուստի որոշեց ձեռք բերածով
տուն վերադառնալ և, ապրանք ասածի վրա վստահություն չունենալով, չցանկացավ
իր փողերը զանազան թանկարժեք իրերի վերածել, և նույն այն նավով, որով ձեռք
էր բերել այդ փողերը, բռնեց վերադարձի ճամփան։

Երբ նա արդեն գտնվում էր Արշիպելագում և երբ այստեղ մոլեգնեց սիրոկկոն, որ
ոչ միայն փչում էր հակառակ կողմից, այլև ալեկոծում ծովը, մի բան, որին չէր
կարող դիմանալ նրա փոքրիկ նավը, այդ ժամանակ նա թիավարեց ու մտավ քամուց
պաշտպանված մի ծովախորշ, որ գոյացել էր մի կղզյակի խորքում, մտադրվելով
այստեղ սպասել առավել բարենպաստ քամու։ Շուտով, մեծ դժվարությամբ փախչելով
նույն քամուց, որից փախել էր Ռանդոլֆոն, ծովախորշը մտան երկու ջենովյան
հսկա նավեր, որ գալիս էին Կոստանդնուպոլսից։ Նավերի վրա գտնվողները՝
տեսնելով նավակը, փակեցին նրա ելքի ճանապարհր, ապա իմանալով, թե ով է նրա
տերը, որի մասին լսել էին, թե ամենահարուստ մարդն է, և, ի բնե փողի ու
թալանի սիրահար լինելով, որոշեցին տիրանալ նավակին։ Ափ իջեցնելով
յուրայիններից մի քանիսին, որոնք ձեռներին ինքնաձիգ նետեր ունեին և լավ
զինված էին, նրանց կանգնեցրին այնպիսի մի տեղ, ուր ոչ ոք չէր կարող նավակից
ափ ելնել, եթե միայն չէր ցանկանում նետահար լինել։ Իրենք էլ, մակույկների
մեջ նստելով և օգտվելով ծովային հոսանքից, մոտեցան Լանդոլֆոյի փոքրիկ
նավին, կարճ ժամանակում առանց մեծ դժվարության գրավեցին նավակն ու նրա
անձնակազմը, որից ոչ ոք չփրկվեց։ Լանդոլֆոյին նրանք փոխադրեցին իրենց
նավերից մեկը, նրա նավակը կողոպտեցին ու ջրասույզ արին, իսկ նրա վրա միայն
մի ողորմելի բաճկոն թողին։

Մյուս օրը, երբ քամին փոխվեց, ապրանքատար նավերն առագաստները բացած դիմեցին
դեպի արևմուտք. այդ ամբողջ օրը նրանք նավեցին բարեհաջող, սակայն
իրիկնապահին կատաղի քամի բարձրացավ, որը, մեծամեծ ալիքներ դիզելով, նավերն
անջատեց իրարից։ Այն նավը, որի վրա գտնվում էր թշվառ Լանդոլֆոն, Կեֆալոնիա
կղզուց քիչ վեր մեծ արագությամբ քշվելով քամուց՝ ծանծաղուտի հանդիպեց,
ճեղքվածք տվեց և ջարդուփշուր եղավ ինչպես պատին զարնված ապակու կտոր։
Ինչպես սովորաբար լինում է այդպիսի դեպքերում, ծովի երեսր ծածկվեց լողացող
ապրանքի հակերով, արկղերով ու տախտակներով։ Ու թեև գիշերը խիստ խավարամած
էր, իսկ ծովն էլ ուռչում էր ու ալեկոծվում, այն դժբախտ ու թշվառ մարդիկ
ջուրը նետվեցին և սկսեցին լողալ, իհարկե՝ ով լողալ գիտեր, և կառչել ամեն
պատահած բանի։ Նրանց մեջ էր նաև խեղճ Լանդոլֆոն։ Դրանից մի քանի օր առաջ նա
մահ էր փափագում, գերադասելով մեռնել, քան թե տուն վևրադառնալ որպես աղքատ,
այժմ մահն աչքի առաջ տեսնելով, նա սարսափեց նրանից և մյուսների պես կառչեց
ձեռքն ընկած տախտակին, մտածելով, որ գուցե այնքան էլ շուտ չի խեղդվի և
աստծո օգնությամբ մի կերպ կփրկվի։ Հեծնելով տախտակին, զգալով, թե ինչպես
ալիքներն ու հողմը դա այս ու այն կողմ են նետում, նա մի կերպ դիմացավ մինչև
լուսաբաց։ Երբ օրը բացվեց, և նա նայեց իր շուրջը, չտեսավ ոչինչ, բացի
ամպերից ու ծովից և մի արկղից, որը, տարուբերվելով ալիքների վրա, մերթ ընդ
մերթ մոտենում էր, մեծ սարսափ պատճառելով նրան, որովհետև նա վախենում էր,
թե արկղը կարող է դիպչել իրեն և տակովն անել։ Ամեն անգամ, երբ արկղը
մոտենում էր, նա մի կերպ հեռացնում էր ձեռքով, թեև ուժը նվազել էր։ Բայց
եղավ մի պահ, երբ հանկարծ՝ քամին, մոլեգնելով և ծովին խփվելով, այնպիսի
թափով զարնվեց արկղին, իսկ արկղն էլ Լանդոլֆոյին փրկող տախտակին, որ սա
շուռ եկավ։ Բաց թողնելով տախտակը, Լանդոլֆոն ակամա սուզվեց ջրի տակ և ավելի
շատ սարսափի, քան իր մկանների ուժով ջրի երեսն ելնելով, տեսավ, որ տախտակն
իրենից շատ է հեռու։ Վախենալով, որ չպիտի կարողանա հասնել նրան, նա լողաց
դեպի արկղը, որ բավական մոտ էր, և, երեսնիվայր պառկելով նրա կափարիչի վրա,
ըստ հնարավորին ջանում էր ձեռքերի շարժումներով նրան ուղիղ դիրքում պահել։
Եվ ահա այս կերպ, ալիքներից այս ու այն կողմ նետվելով, առանց սննդի, քանզի
ուտելու բան չկար, ծովի ջուրը կուլ տալով ավելի, քան ցանկալի էր,
չգիտենալով, թե որտեղ է գտնվում, և ծովից բացի ոչինչ չտեսնելով, նա անցրեց
այդ ամբողջ օրն ու նրան հաջորդած գիշերը։

Մյուս օրը, չգիտեմ աստծո՞ ողորմությամր, թե քամու կամքով, նա, գրեթե սպունգ
դարձած և զույգ ձեռներով արկղի եզրերից բռնած, կառչելով ամեն մի բանից,
ինչպես սովորաբար անում են խեղդվողները, մոտեցավ Կորֆու կղզու ափին, որտեղ
այդ ժամանակ, բախտի բերմամբ, մի աղքատ կին ծովաջրով լվանում և ավազով
մաքրում էր իր աման-չամանը։ Նկատելով նրա մոտենալը, բայց դեմքը տեսնել
չկարողանալով, կինը սարսափահար ճչաց ու ետ֊ետ գնաց։ Լանդոլֆոն ի վիճակի չէր
խոսելու, աչքերի ուժն էլ նվազել էր, այդ պատճառով էլ ոչինչ չասաց նրան։
Բայց երբ ալիքները Լանդոլֆոյին դեպի ափ բերին, այդ կինը իր տեսածի ձևից
որոշեց, որ շարժվողը արկղ է, իսկ ուշադիր ու ակնապիշ նայելով՝ ամենից առաջ
նկատեց արկղից կառչած ձեռքերը, ապա Լանդոլֆոյի դեմքը և հասկացավ, թե բանն
ինչ է։ Ուստի և կարեկցանք զգալով, մի քանի քայլ առաջանալով արդեն խաղաղած
ծովի միջով և բռնելով Լանդոլֆոյի մազերից, նրան արկղի հետ միասին քաշեց ու
ափ հանեց։ Դժվարությամբ նրա ձեռքերը պոկելով արկղից, նա արկղը դրեց այնտեղ
գտնվող իր փոքրիկ աղջկա գլխին, իսկ Լանդոլֆոյին, ինչպես փոքրիկ երեխայի,
քարշ տալով հասցրեց իրենց բնակավայրը, նստեցրեց լոգնոցի մեջ և տաք ջրով
այնպե՛ս շփեց ու լողացրեց, որ նրա մարմինը վերստացավ իր ջերմությունր,
մասամբ էլ կորցրած ուժերը։ Երբ կնոջը թվաց, թե լողացնելը բավական է, նրան
հանեց լոգնոցից, լավ տեսակի գինիով և խմորեղենով ուժի բերեց և այսպես մի
քանի օր կարգին խնամեց, մինչև որ նա ուշքի գալով սկսեց հասկանալ, թե որտեղ
է գտնվում։ Այնժամ բարի կինն իր պարտքը համարեց հանձնել արկղը, որ պահել էր
նրա համար, ինչպես նաև ասել, որ նա այսուհետև ինքը պիտի տեսնի իր գլխի
ճարը։ Եվ այդպես էլ արեց։

Լանդոլֆոն, որ արկղի գոյության մասին ոչինչ չէր հիշում, այնուամենայնիվ
վերցրեց արկղը, երբ բարի կինը բերեց ու հանձնեց։ Նա մտածեց, որ հազիվ թե
արկղը այնքան քիչ արժենա, որ հնարավոր չլինի դրա արժեքով մի երկու օր
ապրել։ Տեսնելով, որ արկղը թեթև է, նա փոքր֊ինչ հուսախաբ եղավ, և
այնուհանդերձ, երբ այն կինը դուրս եկավ տնից, բացեց կափարիչը՝ տեսնելու
համար, թե ինչ կա մեջը, և գտավ բազմաթիվ ագուցված ու անագույց թանկագին
քարեր, իսկ դրանցից նա բան էր հասկանում։ Տեսնելով քարերն ու գլխի
ընկնելով, թե դրանք որքան թանկարժեք են, նա փառք ավեց աստծուն, որը չէր
ցանկացել բոլորովին երես թեքել նրանից, և կատարելապես մխիթարվեց։ Բայց
լինելով այնպիսի մարդ, որին բախտը կարճ ժամանակում երկու անգամ դաժանորեն
պատուհասել էր, նա խորհեց, որ այդ արժեքներն անվնաս տուն հասցնելու համար
անհրաժեշտ է չափազանց զգույշ լինել։ Այդ պատճառով էլ, քարերը փաթաթելով
զանազան լաթերի մեջ, նա բարեսիրտ կնոջն ասաց, թե արկղն այլևս պետք չէ, եթե
ուզում է թող վերցնի, իսկ իրեն մի պարկ տա։ Կինը սիրով կատարեց նրա
խնդրանքը, իսկ նա էլ, շնորհակալություն հայտնելով բարերարության համար,
պարկը շալակն առավ, հեռացավ նրա տնից և նավակ նստելով նավեց ու հասավ
Բրինդիզի։

Այստեղից նա հետիոտն հասավ մինչև Տրանա, ուր հանդիպեց իր համաքաղաքացիներից
մի քանիսին, որոնք կերպասեղենի առևտրով էին զբաղվում։ Երբ նա նրանց պատմեց
իր արկածները, բաց թողնելով արկղի պատմությունը, նրանք, ի սեր արարչի, նրան
ոտից գլուխ հագցրրին, բացի դրանից, ձի տվին, ապա հետը մի ուղեցույց դրին,
որ նրան պիտի հասցներ մինչև Ռավելլո, ուր և, իր ասելով, նա ցանկանում էր
վերադառնալ։ Այստեղ, իրեն վտանգից ապահով զգալով և փառք տալով աստծուն, որ
նրան տեղ էր հասցրել, նա բացեց պարկի կապն ու, առաջվանից ավելի ուշադիր
նայելով, տեսավ, որ այնքան շատ և այնքան մեծարժեք քարեր ունի, որ եթե դրանք
ծախի նույնիսկ իսկական արժեքից պակաս գնով՝ կրկնակի հարուստ կլինի, քան
առաջ։ Երբ նա պատեհ առիթ գտավ, վաճառեց քարերը և մի կլորիկ գումար ուղարկեց
Կորֆու, այն բարի կնոջը, ի հատուցումն նրա մատուցած ծառայության։ Սույն
կերպ վարվեց նաև այն մարդկանց նկատմամբ, որոնք նրան ոտից գլուխ հագցրել էին
Տրանայում։ Մնացած վաղն իրեն պահեց և, չցանկանալով այլևս առևտրով զբաղվել,
մինչև իր կյանքի վերջը ապրեց լիության մեջ։


## Նովել հինգերորդ

_Փերուջիացի Անդրեուչիոն, ձիեր գնելու մտադրությամբ ժամանելով Նեապոլ, մի
գիշերում երեք ձախորդության է հանդիպում և, երեքից էլ գլուխը պրծացնելով,
տուն է վերադառնում՝ ձեռք բերելով մի մեծ սուտակ։_

Լանդոլֆոյի գտած թանկագին քարերը,--- այսպես սկսեց Ֆիամետտան, որին հասել
էր պատմելու հերթը,--- ինձ հիշեցրին մի նովել, որը ձախորդությունների
պատմությամբ լի է ոչ պակաս, քան Լաուրետտայի նովելը, բայց նրանից
տարբերվում է նրանով, որ նրա մեջ այդ ձախորդությունները տեղի են ունեցել
թերևս մի քանի տարում, իսկ այս նովելում, ինչպես դուք կլսեք, ընդամենը մի
գիշերվա մեջ։

Փերուջիայիում, ինչպես ես լսել եմ, ապրում էր մի երիտասարդ ձիավաճառ,
անունը Անդրեուչիո դի Պիետրո։ Լսած լինելով, որ Նեապոլում ձիերն էժան են,
նա, որ մինչ այդ ոչ մի տեղ չէր ուղևորվել, գրպանը դրեց հինգ հարյուր ոսկե
ֆլորին և այլ վաճառականների հետ միասին գնաց այնտեղ։ Տեղ հասնելով
կիրակամուտին և հյուրանոցի տիրոջից իր ուզած տեղեկություններն իմանալով, նա
մյուս օրն առավոտյան գնաց շուկա, տեսավ բազմաթիվ ձիեր, շատերը հավանեց և
սկսեց սակարկել այս ու այն ձիու գինը, սակայն ոչ մեկի գնին հոժար չէր
լինում, իսկ որպեսզի ցույց տված լիներ, որ ինքն իսկապես առնող է, և լինելով
անփորձ ու նվազ զգույշ, հաճախ գրպանից հանում էր ֆլորիններով լեցուն քսակը՝
ի տես բոլոր անցուդարձ անողների։ Եվ մինչդեռ նա այդպես սակարկում էր և
արդեն կարողացել էր մի լավ ցույց տալ իր քսակը, մի ջահել սիցիլուհի, որ շատ
գեղեցիկ էր, բայց և պատրաստ էր չնչին գնով գոհացնելու յուրաքանչյուրի
հաճույքը, անցավ նրա մոտով, բայց այնպես, որ նա չտեսավ նրան, իսկ աղջիկը
նկատեց նրա քսակը և անմիջապես ասաց իր մտքում. «Ո՞վ կարող էր ավելի լավ
ապրել, քան ես, եթե այդ փողերն իմը լինեին»։ Եվ այդ ասելով, շարունակեց
ճանապարհը։ Այդ աղջկա հետ քայլում էր մի պառավ, նույնպես սիցիլիացի։ Երբ սա
նկատեց Անդրեուչիոյին, թողեց աղջկան, մոտ վազեց և խանդաղատալի համբուրեց
նրան։ Այս տեսնելով, աղջիկը սուսուփուս մի կողմ քաշվեց և սկսեց սպասել
պառավին։ Դառնալով դեպի պառավը և ճանաչելով նրան, Անդրեուչիոն սրտանց
ողջունեց նրան։ Պառավը, խոստանալով նրան տեսակցել հյուրանոցում և այլևս
երկար ու բարակ չխոսելով, թողեց հեռացավ, իսկ Անդրեուչիոն նորից սկսեց
սակարկել, բայց այդ առավոտ ոչինչ չգնեց։

Աղջիկը, սկզբում նկատած լինելով Անդրեուչիոյի քսակը, իսկ հետո էլ նրա
ծանոթությունն իր պառավի հետ, փորձեց իմանալ, թե արդյոք ոչ մի հնար չկա՞
այդ փողին մասամբ կամ լիովին տիրանալու, և սկսեց պառավից զգուշաբար խոսք
քաշել, թե ո՛վ է այդ մարդը, որտեղի՛ց է եկել, ի՛նչ է անում այստեղ և թե
պառավն ինչպես է ծանոթացել նրա հետ։ Պառավն էլ Անդրեուչիոյի մասին այնպիսի
մանրամասն տեղեկություններ տվեց, որ կարծես ինքը՝ Անդրեուչիոն էր պատմողը,
քանի որ երկար ժամանակ ապրել էր նրա հոր մոտ Սիցիլիայում, իսկ այնուհետև
նաև Փերուջիայում։ Նա աղջկան հայտնեց նաև, թե Անդրեուչիոն որտե՛ղ է իջևանել
և ինչի՛ համար է եկել։ Լրիվ տեղեկություններ քաղելով նրա ազգականների մասին
և իմանալով նրանց անունները, աղջիկը նրբամիտ նենգությամբ հենց դրա վրա էլ
կառուցեց իր ցանկությանը հագուրդ տալու ծրագիրը։ Վերադառնալով տուն, նա
պառավին մի ամբողջ օրվա գործ տվեց, որպեսզի սա չկարողանար տնից դուրս գալ և
գնալ Անդրեուչիոյի մոտ, և, կանչելով իր աղախնին, որին հիանալի վարժեցրել էր
այդ կարգի ծառայությունների, իրիկնադեմին ուղարկեց այն հյուրանոցը, ուր
իջել էր Անդրեուչիոն։ Գալով հյուրանոց, սա, պատահմունքի բերումով, հանդիպեց
հենց իրեն՝ Անդրեուչիոյին, որ միայնակ կանգնած էր դռան մոտ, և հենց նրան էլ
հարցուփորձ արեց նրա մասին։ Երբ սա պատասխանեց, թե նրա ուզած մարդը հենց
ինքն է որ կա, աղջիկը նրան մի կողմ տանելով՝ ասաց. «Մեսսե՛րե, այս քաղաքում
ապրող մի ազնիվ դամա շատ կցանկանար խոսել ձեզ հետ, եթե միայն դա հաճո լիներ
ձեզ»։ Այդ լսելով, Անդրեուչիոն մտածմունքի մեջ ընկավ և, իրեն գեղեցիկ
երիտասարդ համարելով, մտածեց, որ երևի այդ կինը սիրահարվել է իրեն, կարծես
թե Նեապոլում էլ ուրիշ գեղեցիկ երիտասարդ չկար։ Եվ նա անմիջապես
պատասխանեց, թե պատրաստ է այդ բանն անել, և հարցրեց, թե դաման ե՛րբ և
որտե՛ղ է ցանկանում խոսել իր հետ։ Աղջիկը պատասխանեց. «Մեսսե՛րե, եթե
ցանկանում եք գնալ, նա ձեզ սպասում է տանը»։ Անդրեուչիոն հապշտապ ասաց.
«Դե՛, որ այդպես է, դու առաջ ընկիր, իսկ ես կգամ քո հետևից»։

Եվ այս կերպ աղախինը նրան բերեց ու հասցրեց այն աղջկա տունը, որ ապրում էր
Մալպերտուջիո (Գարշելի Ծակ) կոչվող փողոցում, մի անուն, որն արդեն ցույց է
տալիս, թե այդ փողոցը որքան էր բարեհամբավ։ Այդ մասին ոչինչ չիմանալով և
կարծելով, թե գնում է գերապարկեշտ մի վայր և սիրարժան մի դամայի մոտ,
Անդրեուչիոն աղախնի հետևից համարձակ մտավ նրա տունը, բարձրացավ
աստիճաններով, և երբ աղախինը իր տիրուհուն ձայն տվեց, թե՝ «Ահա
Անդրեուչիոն», նա տեսավ դամային, որը երևաց աստիճանների վերևում՝ աչքը նրա
ճանապարհին։ Աղջիկը տակավին ջւսհել էր, բարձրահասակ ու գեղադեմ, շատ
վայելուչ հագնված ու հարդարված։ Երբ Անդրեուչիոն մոտեցավ նրան, նա գրկաբաց
ընդառաջ եկավ, իջավ երեք աստիճան, փարվեց նրա պարանոցին և այդպես նվաղեց մի
պահ, ոչ մի խոսք չասելով, ձևացնելով թե հուզմունքից չի կարողանում խոսել։
Հետո նա արցունքն աչքերին համբուրեց նրա ճակատը և բեկբեկուն ձայնով ասաց.
«Օ՜, Անդրեուչիո, բարո՜վ եք եկել»։ Զարմացած այդ խանդաղատալի
ողջագուրանքից, բոլորովին իրեն կորցրած, Անդրեուչիոն պատասխանեց. «Մադոննա,
ուրախ եմ ձեզ տեսնելուս համար»։ Դրանից հետո աղջիկը, նրա ձեռքը բռնելով,
տարավ վեր՝ սրահը, իսկ այնտեղից, ոչ մի խոսք չփոխանակելով նրա հետ,
առաջնորդեց իր սենյակը, որը լի էր վարդերի, նարնջածաղկի և այլևայլ
ծաղիկների բուրմունքներով։ Այստեղ նա տեսավ ամպհովանիով ծածկված մի հիանալի
անկողին, աչքովն ընկան շատ և շատ հագուստներ, որոնք, ըստ տեղի սովորության,
կախված էին կախարաններից, և այլ գեղեցիկ ու շքեղ բաներ, ուստի, անփորձ մարդ
լինելով, հաստատ համոզվեց, որ գործ ունի մի առնվազն ազնվազարմ դամայի հետ։

Երբ նրանք միասին բազմեցին մահճակալի խարսխի մոտ դրված բազմոցին, աղջիկն
սկսեց այսպես խոսել. «Ես հաստատ համոզված եմ, Անդրեուչիո, որ դու զարմանում
ես իմ գուրգուրանքի, ինչպես նաև արցունքներիս վրա, քանի որ ինձ չես
ճանաչում և, թերևս, իմ մասին բնավ չես լսել։ Սակայն դու հիմա պիտի լսես
այնպիսի մի բան, որը կարող է քեզ ավելի մեծ զարմանք պատճառել, և դա այն է,
որ ես քո քույրն եմ։ Եվ ահա ասում եմ. քանի որ աստված իմ նկատմամբ այնքան
ողորմած եղավ, որ մեռնելուցս առաջ տեսա իմ եղբայրներից մեկին (իսկ որքա՜ն
կցանկանայի տեսնել նրանց բոլորին), ապա այնքան մխիթարված եմ, որ երբ էլ
մահս գալու լինի՝ կարող եմ հանգիստ մեռնել։ Եվ եթե դու այդ մասին ոչինչ չես
լսել, ապա պատմեմ լսիր։ Պիետրոն, իմ և քո հայրը, երկար ժամանակ ապրել է
Պալերմոյում, մի բան, որ կարծում եմ ինքդ էլ կարող ես լսած լինել։ Եվ
այնտեղ կային ու մինչև հիմա էլ կան մարդիկ, որ նրան շատ էին սիրում իր
բարության և քաղցրահամբույր բնավորության համար։ Սակայն բոլորից շատ նրան
սիրում էր մայրս,--- որը լավ գերդաստանից էր սերած և այն ժամանակ այրի
էր,--- սիրում էր այնպես, որ, արհամարհելով իր հորից ու եղբայրներից
ունեցած վախը և իր պատիվն արատավորելու ահը, այնքան մերձեցավ նրան, որ
աշխարհ եկա ես, որին տեսնում ես ահա։ Այնուհետև, երբ հանգամանքների
բերումով Պիետրոն թողեց Պալերմոն և վերադարձավ Փերուջիա, նա ինձ, որ դեռ
փոքր աղջիկ էի, լքեց ու թողեց մորս հետ միասին և, որքան ինձ հայտնի է,
այլևս երբեք չէր հիշում ո՛չ ինձ, ո՛չ էլ նրան։ Եթե նա իմ հայրը չլիներ, ես
այդ վարմունքի համար խիստ կնախատեի նրան, նկատի ունենալով այն
ապերախտությունը, որ նա ցույց տվեց մորս նկատմամբ, (էլ չեմ ասում, որ նա
պարտավոր էր սիրել ինձ, այսինքն՝ իր աղջկան, որին, փառք աստծո, որևէ քոծ
կամ փչացած կին չէր ծնել), որը ամենաանձնվեր սիրո մղումով նրա ձեռքն էր
հանձնել իր ողջ ունեցվածքը և իր անձն իսկ, չիմանալով նույնիսկ, թե ով է նա։
Բայց ի՞նչ հարկ այդ մասին խոսելու. վատ արարքը, մանավանդ երբ դա
անցած-գնացած բան է, շատ ավելի հեշտ է նշավակել, քան ուղղել։
Այնուամենայնիվ, դա եղել է այնպես, ինչպես ասացի։ Նա ինձ, երբ դեռ փոքրիկ
աղջիկ էի, թողեց Պալերմոյում, և երբ ես մեծացա ու հասա գրեթե այն տարիքին,
որում տեսնում ես, մայրս, որ հարուստ կին է, ինձ ամուսնացրեց մի ջիրջենտացի
ազնվազարմ ու լավ մարդու հետ, որը մորս և իմ սիրույն տեղափոխվեց ու
բնակություն հաստատեց Պալերմոյում։ Լինելով մոլեռանդ գվելֆական, նա այնտեղ
ինչ-ինչ հարաբերություններ էր հաստատել մեր Կառլոս թագավորի հետ, այդ
մասին, նախքան նրանց գործի անցնելը, Ֆեդերիգո թագավորն իմացավ, և դա պատճառ
եղավ, որ մենք փախչեինք Սիցիլիայից, այն ժամանակ, երբ ես հույս ունեի
դառնալ ամենաերևելի կինը, որ երբևէ եղել է այդ կողմում։ Եվ այսպես, մեզ հետ
առնելով այն քիչումիչը, որ կարող էինք վերցնել (քիչումիչ եմ ասում այն շատի
համեմատությամբ, որ մեզ էր պատկանում), թողնելով մեր կայքն ու ունեցվածքը,
քաշվեցինք այս քաղաքը, որտեղ Կառլոս թագավորը մեր նկատմամբ այնքան
երախտապարտ գտնվեց, որ հատուցեց մի մասն այն վնասների, որ կրել էինք իր
սիրուն, մեզ կալվածքներ ու տներ տվեց և իմ ամուսնուն, այսինքն՝ քո փեսային,
շարունակ տրամադրում է մեծ միջոցներ, ինչպես դեռ կտեսնես։ Եվ ահա այսպես,
ես գտնվում եմ այստեղ, ուր և ոչ թե քո, այլ աստծո բարության շնորհիվ՝
տեսնում եմ քեզ, ո՛վ իմ սիրելի եղբայր»։ Այս ասելով, նա վերստին գրկեց նրան
և, քաղցրիկ արտասուք հեղելով, նորից համբուրեց ճակատը։

Երբ Անդրեուչիոն մինչև վերջ լսեց այդ առասպելը, որ աղջիկը պատմեց այնքան
սազեցրած ու հաջող, որ ոչ մի բառի վրա լեզուն փաթ չընկավ և ոչ մի անգամ
չկակաղեց, երբ նա մտաբերեց, որ իր հայրն իսկապես եղել է Պալերմոյում, և իր
փորձից գիտենալով, որ երիտասարդները սիրաբուխ արցունքներ, պարկեշտ
գրկախառնումներ ու համբույրներ տեսնելով հաճությամբ անձնատուր են լինում
սիրո զգացմունքին, աղջկա պատմածը համարեց ավելի քան ճշմարիտ, ու երբ աղջիկը
լռեց՝ նա այսպես պատասխանեց. «Մադոննա, թող ձեզ տարօրինակ չթվա, որ ես
զարմանում եմ, որովհետև իսկապես իմ հայրը, չգիտեմ ինչու, երբևէ ոչինչ չի
ասել ո՛չ ձեր մոր, ո՛չ էլ ձեր մասին, իսկ եթե ասել է, ես ոչինչ չեմ լսել
ձեր մասին, ասես թե դուք բնավ էլ գոյություն չեք ունեցել։ Ինձ համար առավել
ևս ուրախալի է, հանձին ձեզ, տեսնել քրոջս, և ուրախալի է նույնքան, որքան
շատ եմ ինձ մենակ զգում այս քաղաքում և որքան քիչ էի երազել ձեզ հանդիպել։
Ճիշտն ասած, հազիվ թե գտնվի մի բարձրաստիճան մարդ, որ ձեզ չսիրի, ո՜ւր մնաց
թե ես՝ չնչին վաճառականս։ Սակայն ասացեք, խնդրեմ, ինչպե՞ս իմացաք, որ ես
այստեղ եմ»։ Աղջիկը պատասխանեց. «Այդ մասին այս առավոտ ինձ պատմեց մի աղքատ
կին, որ հաճախ ինձ մոտ է գալիս։ Նա, ինչպես ինքն է ասում, երկար ժամանակ
Պալերմոյում և Փերուջիայում ապրել է մեր հոր տանը։ Եվ եթե ես ավելի
վայելուչ չհամարեի, որ դո՛ւ գայիր իմ տունը, քան ես քեզ այցելեի օտար
տեղում, ապա վաղուց եկած կլինեի քեզ մոտ»։ Այո ասելով, նա սկսեց նրան մի առ
մի, անունները տալով հարցուփորձ անել նրա ազգականներից, և Անդրեուչիոն էլ
հայտնեց յուրաքանչյուրի քեֆն ու հալը։ Եվ այդ հարցուփորձը նրան ստիպեց
ավելի շատ հավատալ այն բանին, որին պետք էր հավատալ ամենից քիչ։

Քանի որ նրանց զրույցը երկար տևեց, և օրն էլ շատ շոգ էր, աղջիկը հրամայեց
հունական գինի ու քաղցրավենիք բերել և մատուցել Անգրեուչիոյին։ Երբ դրանից
հետո Անդրեուչիոն ցանկացավ գնալ, քանի որ ընթրիքի ժամն էր արդեն, աղջիկը ոչ
մի կերպ չհամաձայնեց նրան բաց թողնել և, խիստ նեղացած ձևանալով, ասաց.
«Եղո՜ւկ ինձ, հիմա ես տեսնում եմ, թե ինձ որքան քիչ ես սիրում, ո՛վ կարող է
հավատալ, որ, լինելով քրոջդ մոտ, որին մինչև այժմ երբևէ չես տեսել,
գտնվելով նրա տանը, ուր և պարտավոր էիր իջևանել այստեղ գալուդ պես,
ցանկանում ես հեռանալ և գնալ հյուրանոցում ընթրել։ Դու կընթրես ինձ հետ,
այնպես չէ՞։ Ու թեև ամուսինս տանը չէ,--- մի բան, որ խիստ տհաճ է ինձ
համար,--- ես կկարողանամ, որքան ի վիճակի է անելու կինը, քեզ որևէ բանով,
պատվել»։ Չիմանալով ուրիշ ինչ պատասխանել, Անդրեուչիոն ասաց. «Ես սիրում եմ
քեզ, ինչպես հարկ է սիրել քրոջը, բայց եթե ես հյուրանոց չգնամ՝ ողջ գիշերը,
ինձ պիտի սպասեն և ես անքաղաքավարություն արած կլինեմ»։ Այնժամ աղջիկն
ասաց. «Մեղա՜ քեզ, տեր, մի՞թե իմ տանը չի գտնվի մեկը, որի միջոցով
կարողանամ իմաց տալ, որ քեզ չսպասեն, թեև դու ավելի քաղաքավարի վարված
կլինեիր և պարտավոր էլ էիր ընկերներիդ իմաց տալ, որ գային այստեղ ընթրելու,
իսկ ընթրելուց հետո, եթե դու այնուամենայնիվ ցանկանայիր գնալ, միասին
կգնայիք»։ Անդրեուչիոն պատասխանեց, որ այս երեկո կաշխատի անցկացնել առանց
ընկերների, և եթե քրոջ համար իր մնալն այդքան ցանկալի է, թող նրա կամքը
լինի։ Այնժամ աղջիկը ձևացրեց, թե իբր մարդ է ուղարկել հյուրանոց՝ իմաց
տալու, որ նրան չսպասեն։ Այնուհետև, երկար զրուցելուց հետո, նրանք նստեցին
վայելելու մի քանի տեսակ ուտելիքներից կազմված փառահեղ ընթրիքը, որն աղջիկը
խորամանկ կերպով ձգեց֊ձգձգեց մինչև ուշ գիշեր։ Երբ նրանք ելան սեղանից և
Անդրեուչիոն կամեցավ հրաժեշտ տալ, աղջիկն ասաց, թե ոչ մի դեպքում նրան
թույլ չի տա գնալ, որովհետև Նեապոլն այնպիսի քաղաք չէ, ուր որևէ մեկը,
մանավանդ օտարականը, գիշերով անվնաս շրջի։ Եվ ասաց նույնպես, թե հյուրանոց
ուղարկած մարդու միջոցով իմաց է արել նաև, որ նա իր տանն է գիշերելու։
Անդրեուչիոն հավատաց դրան, և քանի որ դամայի մասին կազմած պատիր
պատկերացման պատճառով իր համար հաճելի էր նրա հետ լինել, ուստի մնաց։
Ընթրիքից հետո սկսվեցին երկարատև և ոչ անառիթ զրույցներ, և արդեն գիշերը
բավական անցել էր, երբ Անդրեուչիոյին գիշերելու թողնելով իր սենյակում և
նրա մոտ նշանակելով մի մանչ, որը նրան ցույց պիտի տար ինչ որ հարկավոր
լիներ, նա իր աղախինների հետ քաշվեց մի այլ սենյակ։

Խիստ շոգ գիշեր էր, ուստի Անդրեուչիոն, մնալով մենակ, անմիջապես մերկացավ
մինչև վերջին շապիկը, հանեց վարտիքը, դրեց իր գլխավերևը, և քանի որ
ստամոքսն ավելորդ բեռից ազատելու բնական ցանկություն զգաց՝ մանչին հարցրեց,
թե որտեղ է այդ արվում։ Սա էլ նրան ցույց տվեց սենյակի անկյուններից մեկում
բացվող մի դռնակ, ասելով. «Մտե՛ք այդտեղ»։ Անդրեուչիոն համարձակ ներս մտավ,
բայց պատահմամբ ոտքը դրեց այն տախտակի վրա, որի մյուս ծայրը պոկված էր
գերանից։ Հետևանքն եղավ այն, որ տախտակը բարձրացավ և նրա հետ միասին վար
գլորվեց և Անդրեուչիոն։ Տերն այնքան ողորմած եղավ, որ նա ոչ մի վնասվածք
չստացավ, թեև ընկել էր զգալի բարձրությունից, սակայն դրա փոխարեն ոտից
գլուխ ապականվեց աղետությամբ, որով լի էր այն տեղը։

Թե ինչպես էր շինված այդ տեղը, ես հիմա կասեմ, որպեսզի ավելի լավ հասկանաք
պատմածս, ինչպես նաև տեղի ունեցածը։ Երկու տների նեղլիկ արանքում, մի տան
պատից դեպի մյուսը ձգված երկու գերանների վրա խփված էին, ինչպես հաճախ
լինում է հարևան տների միջև, մի քանի տախտակներ և նրանց վրա նստատեղ էր
սարքված։ Հենց այդ տախտակներից մեկն էլ վար գլորվեց Անդրեուչիոյի հետ
միասին։ Իրեն գտնելով անցքի խորքում, տեղի ունեցածից խիստ վշտացած, նա
սկսեց ձայն տալ մանչին, սակայն վերջինս, լսելով նրա ընկնելու թրմփոցը,
վազել էր եղածը իր տիրուհուն հայտնելու։ Տիրուհին էլ վազեց Անդրեուչիոյի
սենյակը և անմիջապես սկսեց փնտրել նրա հագուստը։ Գտնելով հագուստը և նրա
գրպանում պահված փողերը, որ Անդրեուչիոն ոչ ոքի չվստահելով՝ անմտաբար ման
էր ածում իր հետ, և ձեռք բերելով հենց այն, ինչի համար թակարդ էր լարել՝
պալերմուհուց փերուջիացու քույր դառնալով, և այլևս նրա մասին չմտածելով,
շտապեց կողպել այն դռնակը, որով դուրս էր եկել Անդրեուչիոն։ Տեսնելով, որ
տղան չի պատասխանում, Անդրեուչիոն սկսեց ավելի բարձրաձայն կանչել, բայց դա
էլ չօգնեց։ Ուստի, նրա սրտում արդեն կասկած առաջացավ, և նա սկսեց, թեպետև
ուշ, կռահել խաբեությունը։ Մագլցելով այն ցածրիկ պատն ի վեր, որն անցքը
փակում էր փողոցի կողմից, և իջնելով փողոց, նա քայլերն ուղղեց դեպի ծանոթ
դուռը և թակեց, չարչարվեց ու գոռաց ապարդյուն։ Լալով ու արտասվելով, շատ
պարզ տեսնելով ու հասկանալով իր դժբախտությունը, նա այսպես խոսեց. «Եղո՜ւկ
թշվառիս, որքա՜ն կարճ ժամանակում զրկվեցի հինգ հարյուր ֆլորինից և
քրոջիցս»։ Եվ ուրիշ շատ խոսքեր ասելուց հետո, նորից սկսեց թակել դուռն ու
բղավել, այն էլ այնպես, որ մոտիկ դրացիներից շատերը, անկարող դիմանալու այդ
գլխացավանքին, արթնացան ու վեր կացան, իսկ դամայի աղախիններից մեկը, դեռևս
քնակոլոլ, մոտենալով լուսամուտին կռվարար շեշտով ասաց. «Ո՜վ է դուռը
ծեծում»։--- «Մի՞թե ինձ չես ճանաչում,--- ասաց Անդրեուչիոն,--- ես
Անդրեուչիոն եմ, մադոննա Ֆյորդալիզոյի եղբայրը»։ Իսկ աղախինը նրան
պատասխանեց. «Եթե դու, ախպե՛րս, չափից շատ ես կոնծել, գնա ու մի լավ քնիր և
վաղը կգաս. ես ոչ մի Անդրեուչիո-մանդրեուչիո չգիտեմ ու չեմ հասկանում, թե
ինչ ես դուրս տալիս. հեռացիր, թե աստվածդ կսիրես, և թույլ տուր քնենք»։---
«Ինչպե՞ս թե,--- ասաց Անդրեուչիոն,--- դու իբր թե չե՞ս հասկանում ասածս։
Ո՛չ, շատ լավ ես հասկանում։ Բայց եթե սիցիլիական ազգականությունը այնպիսին
է, որ այդքան շուտ մոռացվում է, ապա, համենայն դեպս, տուր իմ հագուստը, որ
թողել եմ ձեզ մոտ, և ես պատրաստ եմ հեռանալու»։ Աղախինը ծիծաղը հազիվ
զսպելով ասաց. «Սիրելի՛ս, ինձ թվում է, որ դու զառանցում ես»։ Եվ ասելը,
հեռանալն ու լուսամուտը փակելը մեկ եղավ։ Դա Անդրեուչիոյին միանգամայն
համոզեց, որ կորուստն անդառնալի է։ Քիչ մնաց, որ վշտից նրա զայրույթը
ցասումի փոխվեր, և նա որոշեց բռնությամբ ձեոք բերել այն, ինչ չէր կարողացել
ստանալ խնդրելով, ուստի, գետնից մի մեծ քար վերցնելով, սկսեց դուռը ավելի
կատաղորեն թակել, քան մինչ այդ։ Այդ պատճառով հարևաններից շատերը, որ
առաջին թակոցների ժամանակ արթնացել էին և վեր կացել, կարծեցին, որ նա երևի
անպատկառի մեկն է, որ գլխից դուրս բաներ է մոգոնում, որպեսզի բարկացնի
ինչ֊որ պարկեշտ կնոջ, և, նրա թակոցներից զայրացած, գլուխները հանեցին
լուսամուտներից և սկսեցին ձենձենի տալ, ինչպես միևնույն փողոցի շներն են
հաչում օտար շան վրա. «Մեծ անքաղաքավարություն է այս ժամին գալ և այդպիսի
զավզակություն անել պարկեշտ կանանց դռանը։ Գնա՛ աստծով, սիրելի՛ս, և թույլ
տուր, խնդրում ենք, մեզ քնել, եթե դու նրա հետ գործ ունես՝ վաղը կգաս, իսկ
այս գիշեր մեզ քնահարամ մի անի»։ Թերևս խրախուսված այդ խոսքերից, տանը
գտնվող ինչ֊որ մեկը, դամայի կավատը, որին Անդրեուչիոն չէր տեսել և որի
մասին ոչինչ չգիտեր, մոտեցավ լուսամուտին և բարձրագոչ ու ահեղ ձայնով ասաց,
«Այդ ո՞վ է ներքևում»։ Ձայնի վրա գլուխը բարձրացնելով, Անդրեուչիոն տեսավ
ինչ֊որ մեկին, որը, որքան նա կարող էր նկատել, հաղթանդամ մի կտրիճ էր սև ու
թավ մորուքով, և, որպես թե հենց նոր էր արթնացել խոր քնից ու թողել
անկողինը, հորանջում էր ու աչքերը տրորում։ Եվ Անդրեուչիոն պատասխանեց ոչ
առանց վախի. «Ես այն տիկնոջ եղբայրն եմ, որ այս տանն է ապրում»։ Բայց
կավատը չսպասեց, որ Անդրեուչիոն վերջացնի խոսքը, և ասաց ավելի սպառնագին.
«Ճիշտն ասած, չգիտեմ ի՛նչն է ինձ խանգարում, որ ցած իջնեմ ու մահակովս քեզ
այնքան հարվածեմ, որ այլևս տեղիցդ չշարժվես։ Է՜յ, զահլա տար էշ, տեսնում
եմ, որ հարբեցողի մեկն ես և թույլ չպիտի տաս քնենք այս գիշեր»։ Եվ
հեռանալով, նա շրխկոցով փակեց լուսամուտը։ Դրացիներից ոմանք, որ լավ գիտեին
նրա ով լինելը, Անդրեուչիոյին բարեկամաբար ասացին. «Ի սե՜ր արարչի,
եղբա՛յր, թող ու գնա, այնպես մի՛ արա, որ գիշերով քեզ այստեղ սպանեն. ավելի
լավ է թողնես ու գնաս»։ Եվ ահա, վախեցած այն մարդու ձայնից ու կերպարանքից
և դրացիների հորդորանքից ազդված, որոնք կարծես այդ ամենն ասում էին նրան
կարեկցելով, և անասելի վշտացած, փողերից հույսը. կտրած, Անդրեուչիոն,
գնալով այն ուղղությամբ, որով ցերեկը, ինքն էլ չիմանալով, թե ուր էր գնում,
եկել էր աղախնու հետևից, բռնեց հյուրանոցի ճանապարհը։ Քանի որ իր համար էլ
տհաճ էր իրենից փչող հոտը, նա մտածեց գնալ ծովափ լողանալու, ուստի դեպի ձախ
թեքվեց և սկսեց քայլել Կատալոնյան կոչված փողոցով։ Դեպի քաղաքի վերին մասը
գնալիս նա հանկարծ իր առջև նկատեց երկու մարդկային կերպարանքներ, որոնք իր
կողմն էին գալիս՝ ձեռներին լապտերներ բռնած։ Վախենալով, թե միգուցե դրանք
հետախույզներ են կամ չարամիտ մարդիկ, նա նրանցից խույս տալով սուսուփուս
թաքնվեց մի ամայի շինության մեջ, որ նկատեց մոտերքում։ Բայց այդ մարդիկ,
որոնք կարծես դիտմամբ այդտեղ էին ուղարկված, մտան նույն տունը, և այնտեղ
նրանցից մեկը, ուսից վար նետելով ինչ֊որ երկաթե գործիքներ, մյուսի հետ
միասին սկսեց դրանք զննել և ինչ ու ինչ բաներ ասել։ Երբ նրանք այսպես
զրուցում էին, նրանցից մեկն ասաց. «Այս ի՞նչ բան է, երբեք այսպիսի
գարշահոտություն չեմ զգացել»։ Այս ասելով, նա փոքրինչ բարձրացրեց լապտերը,
և նրանք տեսան թշվառ Անդրեուչիոյին ու զարմացած բացականչեցին. «Ո՞վ ես»։
Անդրեուչիոն ձայն չհանեց, սակայն նրանք լապտերները ձեռներին մոտ գալով՝
նրան հարցրին, թե նա ի՛նչ է անում այդտեղ այդպես ապականված։ Անդրեուչիոն
նրանց մի առ մի պատմեց գլխին եկածը։ Գլխի ընկնելով, թե դա որտեղ կարող է
պատահած լինել, նրանք իրար ասացին. «Դա անշուշտ պատահել է Սկարաբոնե
Բուտաֆուոկոյի տանը»։ Դառնալով Անդրեուչիոյին, նրանցից մեկն ասաց. «Դ՛եհ,
ախպե՛րս, դու փողերդ կորցրել ես, բայց աստծուն փառք պիտի տաս, որ պատահմամբ
ցած ես գլորվել և չես կարողացել սենյակը վերադառնալ, որովհետև, եթե
չընկնեիր, անտարակույս, հենց որ քնեիր՝ քեզ կսպանեին, և դու փողերիդ հետ
միասին կյանքիցդ էլ կզրկվեիր։ Բայց հիմա լաց լինելը գործին չի օգնի,
կորցրած դրոշը ետ ստանալն ու երկնքից աստղ վար բերելը միևնույն բանն են.
իսկ նրանք դեռ կարող են քեզ սպանել, եթե այն կավատը լսի, որ այդ մասին
երբևէ բերնիցդ խոսք ես թռցրել»։ Այս ասելուց և միմյանց հետ փոքր-ինչ
խորհրդակցելուց հետո, նրանք դիմեցին նրան. «Գիտե՜ս ինչ, ախպե՛րս, մենք քեզ
տեսնելով խղճահարվեցինք։ Այդ պատճառով էլ, եթե դու մեզ օգնելու լինես մի
գործում, որի համար պատրաստություն ենք տեսել, ապա հաստատ համոզված ենք, որ
քեզ բաժին կընկնի շատ ավելի թանկարժեք մի բան, քան կորցրածդ էր»։
Անդրեուչիոն, որպես ամեն ինչից ձեռք քաշած մարդ, պատասխանեց, թե համաձայն
է։

Այդ օրը թաղել էին Նեապոլի արքեպիսկոպոսին՝ մեսսերե Ֆիլիպպո Մինուտոլոյին,
թաղել էին հարուստ զարդարանքներով, մատին մի մատանի, որի սուտակը հինգ
հարյուր ֆլորինից ավելի արժեր։ Եվ ահա այդ մարդիկ ուզում էին կողոպտել
հանգուցյալին և իրենց մտադրությունը հայտնեցին Անդրեուչիոյին։ Անդրեուչիոն
էլ, ավելի շատ անսալով ագահությանը, քան իր խելքին, ճանապարհ ընկավ նրանց
հետ միասին։ Երբ նրանք գնում էին դեպի մայր եկեղեցին, և Անդրեուչիոյից էլ
սոսկալի գարշ հոտ էր գալիս, նրանցից մեկն ասաց. «Ինչպե՞ս անենք, որ նա որևէ
տեղ մի քիչ լողանա ու մաքրվի, որպեսզի այդպիսի սոսկալի հոտ չփչի»։ Մյուսն
ասաց. «Այ, մեզնից քիչ հեռու մի ջրհոր կա, որ ճախարակ ունի և վրան էլ միշտ
մի մեծ դույլ է կախված. գնանք այնտեղ և շտապենք նրան լողացնել»։ Հասնելով
ջրհորին, նրանք պարանը գտան իր տեղում, սակայն դույլն արձակված էր ու
տարված, ուստի որոշեցին Անդրեուչիոյին պարանով իջեցնել ջրհորը, մտածելով,
թե թող լողանա այնտեղ և երբ լողանա վերջացնի՝ ձիգ կտա պարանը, իրենք էլ
նրան դուրս կքաշեն։ Այդպես էլ արին։ Այնպես պատահեց, որ երբ նրանք
Անդրեուչիոյին իջեցրին ջրհորը, սինյորիայի սպասավորներից մի քանիսը, թերևս
շոգից ծարաված կամ գուցե այն պատճառով, որ հետապնդում էին որևէ մեկին,
ուղղվեց ին դեպի ջրհորը, որպեսզի ջուր խմեն։ Սրանց տեսնելուն պես այն երկու
գողերն սկսեցին փախչել, այնպես որ պահակները, որ գնում էին ջուր խմելու,
նրանց չնկատեցին։ Ջրհորի մեջ լողանա լուռ ու մաքրվելուց հետո Անդրեուչիոն
ձիգ տվեց պարանը. սինյորիայի մարդիկ, ծարավից պապակած, վար դրին իրենց
վահանները, զենքերն ու թիկնոցները և սկսեցին պարանը ձգել, կարծելով, թե նրա
ծայրից ջրով լի դույլն է կապված։ Երբ Անդրեուչիոն ինքն իրեն տեսավ ջրհորի
պռնկին, ձեռքերով կառչեց նրան, բաց թողնելով պարանը։ Սինյորիայի
սպասավորներն այդ տեսնելով, անակնկալ վախով բռնված, ոչ մի խոսք չասելով
պարանը թողեցին և ինչքան ոտքներում ուժ կար սկսեցին փախչել։ Շատ զարմացավ
Անդրեուչիոն այդ տեսնելով և, եթե ամուր կառչած չլիներ ջրհորի պատից, թերևս
գլորվեր մինչև հատակը, չխուսափելով վնասվածքից կամ մահից։ Դուրս գալով
ջրհորից և տեսնելով զենքերը, որպիսի բաներ, ինչպես իրեն հայտնի էր, իր
ընկերները չունեին, նա ավելի մեծ զարմանք զգաց։ Շվարած ու ոչինչ
չկարողանալով հասկանալ և իր բախտն անիծելով, ոչ մի բանի ձեռք չտալով, նա
որոշեց հեռանալ, և գնաց ինքն էլ չիմանալով, թե ուր։ Ճանապարհին հանդիպեց իր
երկու ընկերներին, որոնք գնում էին իրեն ջրհորից հանելու։ Տեսնելով
Անդրեուչիոյին և խիստ զարմանալով, նրանք հարցրին, թե ո՞վ է նրան ջրհորից
հանել։ Անդրեուչիոն ասաց, թե ինքն էլ չգիտե, և մի առ մի պատմեց, թե ինչպես
էր եղել բանը և թե ինքն ի՛նչ էր գտել ջրհորի մոտ։ Կռահելով բանի էությունը,
նրանք ծիծաղելով պատմեցին, թե ինչո՛ւ էին փախել և թե ովքե՛ր են եղել նրան
ջրհորից հանողները։ Այլևս ժամանակ չկորցնելով, քանզի արդեն կեսգիշեր էր,
նրանք դիմեցին դեպի մայր եկեղեցին, հեշտությամբ ներս մտան և, մոտենալով
մարմարե ահագին դամբանին, իրենց երկաթե գործիքով ծանր կափարիչն այնքան
բարձրացրին, որ հնարավոր լիներ ներս մտնել, և տակը նեցուկ տվին։ Այս
անելուց հետո նրանցից մեկն ասաց. «Ո՞վ պիտի ցած իջնի»։ Մյուսը պատասխանեց.
«Ես չեմ իջնի»։--- «Եվ ո՛չ էլ ես,--- ասաց առաջինը,--- թոզ Անդրեուչիոն
իջնի»։ --- «Ես այդպիսի բան չե՛մ անի»,--- ասաց Անդրեուչիոն, սակայն նրանք,
դառնալով նրան, ասացին. «Ինչպե՞ս թե չես մտնի։ Թե որ չմտնես, աստվա՛ծ վկա,
այս երկաթե լինգերով այնքան կտանք գլխիդ, որ շունչդ կփչես»։ Անդրեուչիոն
վախից ներս սողաց և այդ ժամանակ էլ ինքն իրեն մտածեց. «Այս մարդիկ ինձ
հրամայում են ներս մտնել, որպեսզի խաբեն, որովհետև, երբ ես նրանց արդեն
տված կլինեմ ամեն ինչ և կսկսեմ դժվարությամբ դուրս գալ դամբանից՝ նրանք
կթողնեն ու կգնան իրենց գործին, իսկ ես կմնամ ձեռնունայն»։ Եվ ահա նա
որոշեց նախապես վերցնել իր բաժինը։ Հիշելով թանկագին մատանին, որի մասին,
ինչպես լսել էր, նրանք խոսում էին, նա վար իջնելուն պես արքեպիսկոպոսի
մատից մատանին հանեց և հագցրեց իր մատը, դրանից հետո փոսի միջից նրանց
մեկնեց գավազանը, խույրը, ձեռնոցները, և արքեպիսկոպոսին մերկացնելով մինչև
վերջին շապիկը՝ բոլորը հանձնեց նրանց ու ասաց, թե այլևս ոչինչ չկա։ Նրանք
պնդում էին, թե այնտեղ պետք է մատանի էլ լինի, ուստի թող փնտրի ամեն տեղ,
բայց նա պատասխանեց, թե մատանին չի գտնում, և, ձևացնելով, թե փնտրում է, մի
որոշ ժամանակ նրանց ստիպեց սպասել։ Նրանք էլ, որ նրանից պակաս խորամանկ
չէին, իրենց հերթին նրան հրամայեցին ավելի լավ փնտրել և, հարմար վայրկյան
որսալով, տեղահան արին կափարիչի նեցուկն ու փախան, նրան թողնելով
դամբանում։

Թե դրանից հետո ինչ զգաց Անդրեուչիոն՝ դժվար չէ պատկերացնել։ Մի քանի անգամ
փորձեց գլխով և ուսերով բարձրացնել կափարիչը, բայց նրա ջանքերն ապարդյուն
էին։ Այդ պատճառով էլ, ծանր վշտից իրեն կորցրած, նա ուշաթափ ընկավ
արքեպիսկոպոսի դիակի վրա, և եթե այդ ժամանակ որևէ մեկը նրան տեսներ, դժվար
կորոշեր, թե նրանցից որն է ավելի մեռած՝ արքեպիսկոպո՞սը, թե նա։ Երբ ուշքը
գլուխն եկավ, նա սկսեց հոնգուր֊հոնգուր լալ, տեսնելով, որ իրեն սպասում է
երկուսից մեկը՝ կա՛մ դիակնային որդերի մեջ մեռնել սովից ու
գարշահոտությունից,--- եթե ոչ ոք չգա դամբանը բացելու,--- կա՛մ,--- եթե գան
ու նրան գտնեն,--- կախաղան բարձրանալ որպես կողոպտիչ։ Երբ նրա գլխով այդ
մտքերն էին անցնում, և նա իր վիշտն էր լալիս, հանկարծ լսեց, որ եկեղեցու
մեջ ինչ֊որ մարդիկ են քայլում ու խոսում, որոնք, ինչպես նա կռահեց, եկել
էին նույն այն նպատակով, ինչ որ ինքն ու ընկերները։ Այս հանգամանքը
սաստկացրեց նրա վախը։ Սակայն, երբ այդ մարդիկ բացեցին դամբանը և կափարիչի
տակ նեցուկ տվին, սկսեցին վիճել, թե իրենցից որը պիտի մտնի այնտեղ, և ոչ ոք
չհամաձայնվեց մտնել։ Վերջապես, երկար վեճից հետո մի քահանա ասաց. «Ինչի՞ց
եք վախենում, չլինի՞ թե կարծում եք, որ նա ձեզ կուտի։ Մեռելները ողջերին
չեն ուտում, ես ինքս կիջնեմ»։ Այս ասելուց հետո կուրծքը դեմ տալով դամբանի
պռնկին և գլուխը ներս խոթելով, նա ոտքերը մտցրեց փոսի մեջ, որպեսզի ցած
իջնի։ Այս տեսնելով, Անդրեուչիոն բարձրացավ տեղից ու բռնեց քահանայի
ոտքերից, այնպես ցույց տալով, թե ցանկանում է նրան ներս քաշել։ Այդ զգալով
քահանան սոսկալի ճիչ արձակեց և արագ դուրս պրծավ դամբանից, մյուսները, այդ
բանից վախեցած, հենց այդպես բաց թողին դամբանն ու սկսեցին այնպես փախչել,
որ կարծես հարյուր հազար սատանա էր ընկել հետևներից։ Այս տեսնելով և
սպասածին հակառակ խիստ ուրախացած, Անդրեուչիոն իսկույն դուրս ցատկեց
դամբանից և ինչպես որ եկել էր, այնպես էլ դուրս եկավ եկեղեցուց։ Մինչ այդ
օրն էլ լուսացել էր։ Եվ քայլելով հույսն իր բախտի վրա դրած, մատանին մատին,
Անդրեուչիոն մի կերպ հասավ ծովափ, ապա քայլերն ուղղեց դեպի հյուրանոց,
որտեղ պարզվեց, որ իր ընկերները և հյուրանոցատերը ամբողջ գիշերը
անհանգստացել են, թե ինչ է պատահել նրան։ Երբ Անդրեուչիոն նրանց պատմեց իր
գլխին եկածը, հյուրանոցատերը նրան խորհուրդ տվեց անմիջապես հեռանալ
Նեապոլից, և նա իսկույն այդպես էլ վարվեց ու վերադարձավ Փերուջիա, մատանին
ծախելով նորից ձեռք բերեց այն գումարը, որով գնացել էր ձիեր գնելու։


## Նովել վեցերորդ

_Մադոննա Բերիտոլան իր երկու որդիներին կորցնելուց հետո հայտնվում է մի
կղզում՝ հետը երկու եղնիկ. գնում է Լունիջիանա, որտեղ նրա որդիներից մեկը
ծառայության էր մտել երկրի իշխանավորի մոտ, սեր արել նրա աղջկա հետ և բանտ
դրվել։ Սիցիլիան ապստամբում է Կառլոս թագավորի դեմ, որդին, ճանաչվելով մոր
կողմից, ամուսնանում է իր տիրոջ դստեր հետ. նրա եղբայրը գտնվում է, և
երկուսն էլ վերստանում են առաջվա բարձր դիրքը։_

Դամաները, նմանապես և երիտասարդները շատ ծիծաղեցին Անդրեուչիոյի արկածների
վրա, որ պատմեց Ֆիամետտան, և երբ Եմիլիան տեսավ, որ նովելն ավարտվեց,
թագուհու բարեհաճությամբ այսպես սկսեց.--- Ծանր են ու ձանձրալի բախտի
բազում քմայքները, և քանի որ դրանց վերաբերող ամեն մի զրույց զարթոնք է
բերում մարդուս հոգուն, որը դյուրավ նիրհում է բախտի շոյանքից, ապա,
կարծում եմ, երբեք ավելորդ չի լինի, որ դրանց մասին լսեն թե՛ բախտավորները
և թե՛ անբախտները, քանզի առաջիններին դա դարձնում է զգոն, իսկ մյուսներին՝
մխիթարում։ Ուստի ես մտադիր եմ, թեև այդ մասին արդեն շատ խոսվեց, նույն այդ
աղերսով ձեզ պատմել ոչ պակաս ճշմարիտ, քան հուզիչ մի նովել։ Ուրախ է նրա
վախճանը, սակայն վիշտն այնքան մեծ էր և այնքան երկարատև, որ մարդ հազիվ է
հավատում, թե փարատվեց վերահաս խնդությամբ։

Հայտնի պիտի լինի ձեզ, ո՜վ սիրելի դամաներ, որ Ֆրեդերիկոս II կայսեր մահից
հետո Սիցիլիայի թագավոր օծվեց Մանֆրեդը, որի օրոք մեծ պաշտոն ուներ
նեապոլցի մի ազնվական, անունը՝ Արիգետտո Կապեչե։ Սա ուներ ազնվազարմ ու
գեղեցիկ կին, նույնպես նեապոլցի, անունը մադոննա Բերիտոլա Կաիաչչիոլա։ Այն
ժամանակ, երբ Արիգետտոն իր ձեռքն էր առել կղզու կառավարումը, և երբ լսեց,
որ Կառլոս I թագավորը Բենևենտեի մոտ հաղթել ու սպանել է Մանֆիեդին և ամբողջ
թագավորությունն իրեն ենթարկել, քիչ հույս ունենալով սիցիլիացիների խախուտ
հավատարմության վրա և չցանկանալով իր տիրոջ թշնամու հպատակի դառնալ, սկսեց
փախչելու պատրաստություն տեսնել, բայց սիցիլիացիներն իմացան այդ բանի, և նա
ու Մանֆրեդ թագավորի մտերիմներից ու սպասավոիներից շատերի հանկարծակիի
մատնվեցին և որպես գերիներ հանձնվեցին Կառլոս թագավորին, իսկ հետո սրան
հանձնվեց նաև կղզու իշխանությունը։ Այս տակնուվրայությունների ժամանակ
մադոննա Բերիտոլան, չիմանալով, թե ինչ է պատահել Արիգետտոյին, և շարունակ
երկյուղելով հենց այն բանից, որ տեղի էր ունեցել, ինչպես նաև վերահաս
անարգանքից, թողեց իր ողջ ունեցվածքը, և, իր ութ տարեկան տղայի՝
Ջյուսֆրեդիի հետ նավակ նստելով, թշվառ ու հղի, հեռացավ ու գնաց Լիպարի,
ոիտեղ ծնեց մյուս տղային, որի անունը դրին Սկաչչյատո (Աքսորյալ)։ Այստեղ
դայակ վարձելով, նա յուրայինների հետ նստեց մի փոքրիկ նավ, որպեսզի
վերադառնար Նեապոլ՝ ծնողների մոտ։ Բայց եղավ բոլորովին այլ բան, քան նա
ենթադրում էր, քանզի նավը, որ պիտի գնար Նեապոլ, հողմից քշվեց դեպի Պոնցա
կղզին, որտեղ նրանք մի փոքրիկ ծովախորշ մտնելով՝ սկսեցին ուղենպաստ
ժամանակի սպասել։ Մյուս ուղևորների հետ իջնելով կղզին և այնտեղ մեկուսի մի
վայր գտնելով, մադոննա Բերիտոլան այդտեղ մենակ մնաց, որպեսզի ողբար իր
Արիգետտոյի կորուստը։ Եվ այդ կերպ վարվում էր նա ամեն օր։ Եվ մի անգամ, երբ
նա զբաղված էր իր ողբ ու կոծով, ափին մոտեցավ ծովահենների մի առագաստանավ,
որի գալը չէին նկատել ո՛չ նրանց նավապետի, ոչ էլ որևէ մեկի, և ծովահենները
հեշտ ու հանգիստ բռնեցին բոլորին, դրին առագաստանավն ու հեռացան։ Երբ իր
ողբն անելուց հետո մադոննա Բերիտոլան ափ վերադարձավ երեխաներին տեսնելու,
ինչպես անում էր սովորաբար, ապա այնտեղ չգտավ ոչ ոքի։ Սկզբում զարմացավ,
ապա, հանկարծ պատահածը կռահելով, աչքերը հառեց ծովին և տեսավ առագաստանավը,
որ տակավին շատ չէր հեռացել և իր հետևից քարշ էր տալիս իրենց նավը։ Այժմ
նրա համար պարզ եղավ, որ կորցրել է ոչ միայն ամուսնուն, այլև երեխաներին։
Իրեն տեսնելով թշվառ, միայնակ ու անտերունչ, չիմանալով, թե երբևէ գտնելո՞ւ
է նրանցից որևէ մեկին, նա, ամուսնու ու երեխաների անունը տալով,
ուշակորույս ընկավ ծովի ափին։ Չկար այնտեղ որևէ մեկը, որ սառը ջրով կամ այլ
կեիպ վերականգներ նրա լքյալ ուժերը, ուստի և նրա հոգին անկաշկանդ դեգերում
էր մահու և կյանքի միջև։ Բայց երբ նրա տառապյալ մարմինը, արտասվելու և
հառաչելու կարողության հետ միասին, վերստացավ նաև կորուսյալ ուժերը, նա դեռ
երկար կանչում էր երեխաներին և ուշադիր խուզարկում ամեն մի քարայր։ Եվ երբ
հասկացավ, որ իր ջանքերն ապարդյուն են, և տեսավ, որ վրա է հասնում գիշերը,
դեռևս հուսալով, բայց ինքն էլ չիմանալով թե ի՛նչ, նա սկսեց իր վիճակի մասին
մտորել և ափից հեռանալով վերադարձավ այն քարայրը, որտեղ սովորություն էր
արել լալ ու ողբալ։ Մեծ ահուդողով և անպատմելի վշտով լուսացրեց գիշերը և,
երբ բացվեց օրը ու ժամը երեքից արդեն անց էր, նա, երեկոյան ընթրած չլինելով
և քաղց զգալով, սկսեց խոտ ուտել։ Մի կերպ ուտելով խոտը և հետն էլ լալով, նա
անձնատուր եղավ իր ապագային վերաբերող խոհերին։ Եվ մինչդեռ նա այսպես
մտածմունքի մեջ էր, հանկարծ տեսավ, թե ինչպես մի եղնիկ վազելով մտավ մոտիկ
քարայրը, փոքր-ինչ հետո դուրս եկավ այնտեղից ու սուրաց դեպի անտառ։ Ոտքի
կանգնելով և մտնելով այն քարայրը, որտեղից դուրս էր եկել եղնիկը, նա այնտեղ
տեսավ մի զույգ փոքրիկ եղնիկներ, որ երևի նույն այդ օրն էին ծնվել։ Եղնիկի
ձագերը նրան թվացին աշխարհիս ամենասիրելի ու սիրունիկ արարածները, և, քանի
որ վերջին ծնունդից հետո նրա ստինքները չէին ցամաքել, նա խանդաղատանքով
վերցրեց ձագուկներին ու մոտեցրեց կրծքին։ Չհրաժարվելով հյուրասիրությունից,
նրանք սկսեցին ծծել նրա ստինքները, ինչպես կծծեին իրենց մորը, և այդ պահից
ի վեր ոչ մի տարբերություն չէին տեսնում նրա և իրենց մոր միջև։ Եվ
այսպիսով, այդ հարգարժան կնոջը թվում էր, թե անապատում ընկերների նման մի
բան է գտել։ Սնվելով խոտով, ծարավը հագեցնելով ջրով և երբեմն լալահառաչ
հիշելով ամուսնուն, երեխաներին ու իր անցյալ կյանքը, նա որոշեց ապրել ու
մեռնել հենց այդտեղ, ընտելացած լինելով եղնիկի ձագուկներին և նրանց սիրելով
ոչ պակաս, քան իր երեխաներին։

Եվ երբ ազնվազարմ տիկինը ապրում էր այդպես, վայրի գազանի նման, եղավ որ մի
քանի ամիս հետո Պիզայից եկող մի նավ հողմից քշվեց ու տարվեց նույն այն
ծովախորշը, ուր մի ժամանակ ափ էր իջել և նա, ու մի քանի օր կանգնած մնաց
այնտեղ։ Այդ նավի վրա գտնվում էր մի ազնվական, անունը Կուրրադո, սերված
Մալեսպինի մարքիզական տոհմից. սրա հետ էր նաև իր կինը, հարգարժան ու
սրբակյաց մի տիկին։ Նրանք ուխտագնացություն էին կատարել դեպի Ապուլիայի
բոլոր սուրբ վայրերը և տուն էին վերադառնում։ Մի անգամ, ձանձրույթը
փարատելու համար, Կուրրադոն և իր կինը, հետներըր մի քանի ծառաներ ու շներ
առած, գնացին կղզու խորքը։ Փոքր֊ինչ հեռու այն վայրից, ուր գտնվում էր
մադոննա Բերիտոլան, Կուրրադոյի շունն սկսեց հետապնդել եղնիկի երկու
ձագերին, որոնք արդեն մեծացած լինելով՝ ման էին գալիս ու արածում։ Շներից
հալածված, նրանք վազեցին ու մտան այն քարայրը, ուր գտնվում էր մադոննա
Բերիտոլան։ Այդ տեսնելով, նա վեր թռավ տեղից, մահակն առնելով հալածեց
շներին, իսկ այդ ժամանակ մոտեցան Կուրրադոն ու իր կինը, որ գալիս էին շների
հետևից։ Տեսնելով այդ սևացած, հյուծված ու մազակալած կնոջը, նրանք
զարմանքից քար կտրեցին, բայց նա առավել զարմացավ՝ տեսնելով նրանց։ Երբ նրա
խնդրանքով Կուրրադոն շներին ետ կանչեց, երկար հորդորներից հետո նրանք
մադոննա Բերիտոլային համոզեցին ասել, թե ո՛վ է նա և ի՛նչ է անում այդտեղ, և
նա մի առ մի պատմեց իր վիճակը, պատահած դեպքերը և իր անագորույն
մտադրությունը։

Կուրրադոն, որ շատ լավ էր ճանաչում Արիգետտո Կապեչեին, հենց որ այդ լսեց
կարեկցանքից լաց եղավ և շատ չանաց մադոննա Բերիտոլային ետ կանգնեցնել
կղզում մնալու դաժան մտադրությունից, առաջարկելով տանել իրենց տունը և
պահել հարգ ու պատվով, հարազատ քրոջ պես. թող մնա ու ապրի նրանց հետ
միասին, մինչև որ հետագայում տերը նրան կարժանացնի առավել բախտավոր վիճակի։
Երբ մաղոննա Բերիտոլան հոժար չեղավ նրա առաջարկին, Կուրրադոն կնոջը թողեց
նրա մոտ, պատվիրելով, որ նա հագուստ և ուտելիք բերել տա և Բերիտոլային, որը
ոտից գլուխ ցնցոտիներով էր պատած, հագցնի իր հագուստներից մեկն ու մեկը և
ամեն ինչ անի նրան իրենց հետ տանելու համար։ Մնալով այնտեղ, մադոննա
Բերիտոլայի հետ նրա դժբախտությունները սգալուց հետոք հարգարժան տիկինը
պատվիրեց ուտելիք ու հագուստ բերել և անասելի դժվարությամբ նրան համոզեց
հագնվել և ուտել։ Ի վերջո, շատ խնդրելուց հետո, նրան համոզեց (իսկ նա ասում
էր, թե չի ցանկանում գնալ որևէ տեղ, ուր մարդիկ կարող էին իրեն ճանաչել)
իրենց հետ ճանապարհվել Լունիջիանա, հետն առնելով եղնիկի ձագուկներին ու
եղնիկին, որը մինչ այդ վերադարձել էր և, ի մեծ զարմանս հարգարժան տիկնոջ,
սկսել էր գգվել մադոննա Բերիտոլային։ Եվ ահա, երբ հասավ բարենպաստ ժամը,
մադոննա Բերիտոլան նավ նստեց Կուրրադոյի ու նրա կնոջ հետ միասին, հետն
առնելով եղնիկին ու նրա ձագերին (որոնց պատճառով էլ մադոննա Բերիտոլային,
որի անունը գիտեին ոչ բոլորը, անվանեցին Կավրիոլա, այսինքն՝ Եղնիկ)։
Բարենպաստ հողմի ուղեկցությամբ նրանք շուտով հասան Մագրայի գետաբերանը,
որտեղ ափ իջնելով՝ գնացին իրենց դղյակը։ Այստեղ մադոննա Բերիտոլան սկսեց
ապրել Կուրրադոյի կնոջ մոտ, այնպես ցույց տայով, թե նրա սպասավորուհին է,
միշտ այրու զգեստը հագին, մնալով պարկեշտ, համեստ ու խոնարհ, առաջվա պես
սիրելով եղնիկի ձագերին և հոգալով նրանց սնունդը։

Ծովահենները, որոնք Պոնցայում բռնեցին այն նավը, որով եկել էր մադոննա
Բերիտոլան, սրան չբռնեցին այն պատճառով, որ չնկատեցին, իսկ մնացած բոլոր
առևանգյալների հետ ճանապարհ ընկան դեպի Ջենովա։ Այստեղ, ավարն առագաստանավի
տերերի միջև բաժանելու ժամանակ, այնպես պատահեց, որ ոմն Գասպարինո
դ'Օրիայի, ի թիվս այլ բաների, բաժին ընկավ մադոննա Բերիտոլայի դայակը՝
երկու տղաների հետ։ Գասպարինոն դայակին ու երեխաներին ուղարկեց իր տունը,
որոշած լինելով նրանց պահել որպես տնային ծառաներ։ Դայակը, որին անչափ
վշտացրել էր իր տիրուհու կորուստը և այն թշվառ վիճակը, որի մեջ գտնվում էին
ինքն ու երեխաները, շատ լաց եղավ, սակայն, տեսնելով, որ լացը չի օգնի և որ
ինքը նրանց հետ միասին ստրկության մեջ է, նա, թեև աղքատ, բայց խելոք ու
դատող կին լինելով,--- նախ և առաջ որքան կարող էր սրտապնդեց իրեն։
Այնուհետև, կշռադատելով այն վիճակը, որի մեջ գտնվում էին իրենք, հասկացավ,
որ եթե այդտեղ իմանան տղաների ով լինելը՝ նրանց գլխին որևէ փորձանք կգա,
բացի դրանից, հույս ունենալով, որ երևի մի օր բախտը կժպտա իրենց, և իրենք,
եթե մինչ այդ ողջ մնան, կկարողանան ձեռք բերել նախկին դիրքն ու ապրուստը,
որոշեց ոչ ոքի չհայտնել նրանց ով լինելը, մինչև որ դրա ժամանակը գար, և
բոլոր հարցուփորձ անողներին ասում էր, թե իր զավակներն են։ Տղաներից մեկին
նա անվանում էր ոչ թե Ջյուսֆրեդի, այլ պրոշիացի Ջիանոտտո, իսկ կրտսերի
անունը վախելու մասին չհոգաց, և շատ ջանք գործադրեց Ջյուսֆրեդիին
բացատրելու, թե ինչո՛ւ է փոխել նրա անունը և թե նա ի՛նչ ծանր կացության մեջ
կարող է ընկնել, եթե նրա ով լինելն իմանան։ Եվ հաճախ նրան հիշեցնում էր
այդ, որպեսզի նա չմոռանար, և Ջյուսֆրեդին, խելոք տղա լինելով, շատ լավ
հետևում էր իմաստուն դայակի խրատներին։ Եվ այսպես, վատ հագուստներ և ավելի
վատ կոշիկներ հագած, կատարելով ամեն մի ստոր աշխատանք, երկու տղաները, իսկ
նրանց հետ և դայակը, մի քանի տարի համբերատար կերպով ապրեցին մեսսեր
Գասպարինոյի տանը։ Սակայն Ջիանոտտոն, որ արդեն տասնվեց տարեկան էր, շատ
ավելի արի սիրտ ուներ, քան կպատշաճեր մի ծառայի։ Ատելով ստրուկի ստոր
վիճակը, նա հեռացավ Ալեքսանդրիա գնացող թիապարտների հետ և, թողնելով այն
ծառայությունը, որ կատարում էր մեսսեր Գասպարինոյի մոտ, տեղից տեղ էր
շրջում, սակայն ոչ մի տեղ երկար մնալ չկարողացավ։ Վերջ ի վերջո,
Գասպարինոյի մոտից հեռանալուց երեք֊չորս տարի անց, երբ արդեն գեղեցիկ ու
թիկնեղ երիտասարդ էր, լուր առավ, որ հայրը, որին մեռած էր համարում, դեռ
կենդանի է, բայց գտնվում է բանտում և Կառլոս թագավորի մոտ գերի է։ Իր
վիճակից գրեթե հուսահատված, թափառական կյանք վարելով, նա հասավ Լունիջիանա,
որտեղ պատահմունքի բերումով ծառայության մտավ Կուրրադո Մալեսպինայի մոտ,
որին շատ լավ ծառայում էր։ Ու թեև նա երբեմն տեսնում էր իր մորը, որ
գտնվում էր Կուրրադոյի կնոջ մոտ, ոչ մի անգամ չճանաչեց նրան, և ոչ էլ
մայրը՝ որդուն, քանզի ժամանակը նրանց խիստ կերպարանափոխել էր այն օրից ի
վեր, երբ նրանք վերջին անգամ միմյանց տեսել էին։ Եվ մինչդեռ Ջիանոտտոն
ծառայում էր Կուրրադոյի տանը, եղավ որ Կուրրադոյի դուստրերից մեկը, անունը
Սպինա, այրիանալով Նիկոլո դա Գրինյանոյի մահից հետո, վերադարձավ հոր տունը։
Գեղեցիկ էր Սպինան, գրավչաթով ու դեռատի, տարիքը տասնվեցից ոչ շատ ավելի։
Նա պատահմամբ տեսավ ու հավանեց Ջիանոտտոյին, սա էլ նրան, և երկուսն էլ
թունդ սիրահարվեցին։ Եվ սերն այդ երկար չմնաց անպտուղ, և շատ ամիսներ
անցան, մինչև որ մեկն ու մեկը այդ կռահեց։ Չափից ավելի վստահ լինելով, որ
այդ գաղտնիքը երբեք չի բացվի, նրանք սկսեցին իրենց պահել նվազ զուսպ, քան
ներելի է նման գործերում։ Մի անգամ, երբ դեռատի կինն ու Ջիանոտտոն զբոսնում
էին մի սքանչելի թավ անտառում, իրենց ուղեկիցներին ետ թողնելով առաջ անցան,
և քանի որ նրանց թվաց, թե մյուսներից շատ են հեռացել, նստեցին մի սքանչելի,
խոտառատ ու ծաղկաշատ, ծառերով շրջապատված բացատում ու տրվեցին սիրո
փոխադարձ հաճույքին։ Ու թեև այստեղ նրանք երկար մնացին, վայելքի մեջ անցրած
ժամանակը իրենց շատ կարճ թվաց, այդ պատճառով էլ նրանց բռնեցին՝ նախ դեռատի
կնոջ մայրը, ապա և Կուրրադոն։ Իր տեսածից չափազանց զայրացած և դրա պատճառի
մասին ոչ մի խոսք չասելով, Կուրրադոն իր երեք սպասավորներին հրամայեց բռնել
զույգին և ձեռքներն ու ոտքները կապած տանել իր դղյակներից մեկը, իսկ ինքը,
զայրույթից ու ցասումից դողալով, պատրաստվում էր նրանց անարգ մահու տալ։
Դեռատի կնոջ մայրը, չնայած որ խիստ վրդովված էր և իր աղջկան այդ արարքի
համար արժանի էր համարում ամեն մի դաժան պատժի, Կուրրադոյի խոսքերից
հասկացավ, թե նա ինչպես է ուզում վարվել հանցավորների հետ, ուստի ի վիճակի
չլինելով դրան դիմանալ, շտապեց մոլեգնած ամուսնու մոտ և սկսեց աղաչել, որ
նա չշտապի հագուրդ տալ իր անողորմ ցանկությանը, օր ծերության չդառնա
որդեսպան և ձեռքերը չթաթախի իր ծառայի արյան մեջ, այլ իր զայրույթին
հագուրդ տալու մի ուրիշ միջոց գտնի, զոր օրինակ, հրամայի նրանց բանտարկել,
որպեսզի տառապեն և իրենց մեղքը ողբան։ Ուրիշ շատ այդպիսի բաներ էլ ասաց
բարեպաշտ կինը, մինչև որ ամուսինը հրաժարվեց նրանց սպանելու
մտադրությունից, հրամայելով բանտարկել առանձին-առանձին և, քիչ ուտելիք
տալով ու մեծ նեղություններ պատճառելով, հսկել ու պահել, մինչև որ ինքը այլ
վճիռ կայացնի։ Եվ ինչպես հրամայել էր, այնպես էլ արվեց։ Թե ի՛նչ էր նրանց
կյանքը բանտում, ուր ապրում էին՝ շարունակ լալով ու ծոմ պահելով, դժվար չէ
պատկերացնել։

Մինչդեռ Ջիանոտտոն ու Սպինան ողբալի կյանք էին վարում և արդեն մի տարի
մնացել էին բանտում, իսկ Կուրրադոն էլ չէր մտաբերում նրանց գոյությունը,
եղավ որ Պետրոս Արագոնցի թագավորը, մեսսերե Ջիանո դի Պրոչիդայի հետ խոսքր
մեկ արած, խռովություն բարձրացրեց Սիցիլիայում և կղզին խլեց Կառլոս
թագավորից, մի բան, որի համար Կուրրադոն, որպես գիբելլին, շատ ուրախացավ։
Երբ Ջիանոտտոն իր վրա կարգված պահակից լսեց այդ լուրը, խորը հառաչեց ու
ասաց. «Եղո՜ւկ թշվառիս, տասնչորս տարի է, որ խղճալի տեսքով թափառում եմ
երկրե երկիր, ոչ մի բանի այնքան սպասած չլինելով, որքան այս
իրադարձությանը։ Այժմ, կարծես նրա համար, որ այլևս հաջողության հույս
չունենամ, դա տեղի ունեցավ հենց այն ժամանակ, երբ ես գտնվում եմ բանտում,
որտեղից հույս չունեմ դուրս գալու այլ կերպ, քան մեռած»։--- «Իսկ
ինչո՞ւ,--- հարցրեց բանտապահը,--- քեղ ի՞նչ, թե ինչեր են անում մեծամեծ
թագավորները։ Ի՞նչ ունեիր դու Սիցիլիայում»։ Ջիանոտտոն պատասխանեց. «Ամեն
անգամ, երբ հիշում եմ, թե այնտեղ հայրս ի՛նչ նշանավոր մարդ էր, քիչ է մնում
սիրտս կտոր֊կտոր լինի։ Թեև ես փախչելիս փոքրիկ երեխա էի, բայց դեռ հիշում
եմ, որ նա Մանֆրեդ թագավորի օրոք կատարյալ տեր ու իշխան էր»։ Բանտապահը
շարունակեց»։ «Իսկ ո՞վ էր քո հայրը»։ --- «Իմ հոր անունը,--- պատասխանեց
Ջիանոտտոն,--- ես այժմ կարող եմ համարձակ ասել, քանզի արդեն հանդիպել եմ
այն փորձանքին, որի մեջ վախենում էի ընկնել նրա անունը տալու համար։ Նրան
անվանում էին և հիմա էլ, եթե միայն կենդանի է, անվանում են Արիգետտո
Կապեչե, իսկ իմ անունը ոչ թե Ջիանոտտո է, այլ Ջյուսֆրեդի, և ես բնավ չեմ
տարակուսում, որ եթե դուրս գայի այստեղից և վերադառնայի Սիցիլիա՝ մեծ դիրքի
տեր կլինեի այնտեղ»։ Այլևս խոսակցությունը չշարունակելով, պահակը, հարմար
առիթ գտնելուն պես, այդ ամենը պատմեց Կուրրադոյին։

Հենց որ Կուրրադոն այդ լսեց, բանտապահի մոտ ցույց չտալով, թե այդ ամենը
հետաքրքրում է իրեն, գնաց մադոննա Բերիտոլայի մոտ և սիրալիր կերպով
հարցրեց, թե արդյոք նա Արիգետտոյից Ջյուսֆրեդի անունով որդի ունեցե՞լ է։
Մադոննա Բերիտոլան լալով պատասխանեց, որ եթե իր ծնած երկու տղաներից
անդրանիկը ողջ լիներ՝ հենց այդ անունը պիտի ունենար և պիտի լիներ քսաներկու
տարեկան։ Այդ լսելով, Կուրրադոն հասկացավ, որ բանտարկյալը հենց այդ
Ջյուսֆրեդին է, և մտածեց, որ եթե այդ ամենը ճիշտ է, ապա ինքը կարող է, թե՛
մեծ գթասրտություն ցուցաբերել և միաժամանակ սրբել իր և դստեր անարգանքը,
նրան կնության տալով Ջյուսֆրեդիին։ Ուստի, հրամայելով բոլորից թաքուն իր
մոտ կանչել Ջիանոտտոյին, նրան հանգամանորեն հարցուփորձ արեց նրա անցյալ
կյանքի մասին։ Շատ նշաններից համոզվելով, որ հիրավի նա Ջյուսֆրեդին է,
Արիգետտո Կապեչեի որդին, նա ասաց. «Ջիանո՛տտո, դու լավ գիտես, թե ինչ մեծ
անարգանք ես պատճառել ինձ հանձին իմ դստեր, թեև ես քեզ հետ վարվում էի լավ
ու մտերմաբար, ինչպես հարկ է վարվել ծառաների հետ, և դու պարտավոր էիր
բարձր պահել ու պաշտպանել իմ և իմ տնեցիների պատիվը։ Թերևս շատերը քեզ
անարգ մահու մատնեին, եթե դու նրանց նկատմամբ անեիր նույնը, ինչ որ ինձ
պատճառեցիր, բայց այդ մտքից ինձ հեռու պահեց իմ բարեսրտությունր։ Այժմ, երբ
պարզվում է, որ դու, ինչպես ասում ես, ազնվազարմ մարդու և կնոջ զավակ ես,
ցանկանում եմ, եթե ինքդ էլ ցանկանում ես, վերջ տալ քո տառապանքներին, հանել
քեզ աղետալի վիճակից ու գերությունից և միևնույն ժամանակ պատշաճ եղանակով
վերականգնել իմ և քո պատիվը։ Ինչպես դու արդեն գիտես Սպինան, որին դու
տիրացար զգայական կրքի զորությամբ, մի բան, որ վայել չէր ինչպես քեզ,
այնպես էլ նրան, այրի է։ Նա մեծ ու հարուստ օժիտ ունի։ Թե ինչ բարք ու վարք
ունի և թե ովքե՛ր են նրա հայրն ու մայրը՝ դու արդեն գիտես, իսկ քո ներկա
վիճակի մասին ավելորդ է խոսել։ Ուստի, եթե ցանկանաս, ես համաձայն կլինեմ,
որ նա, որը անպարկեշտ կերպով քո սիրուհին էր դարձել, պարկեշտ ճանապարհով քո
կինը դառնա, և դու, իբրև իմ որդին, մնաս ու մեզ հետ ապրես որքան
կցանկանաս»։

Բանտը հյուծել էր Ջիանոտտոյի մարմինը, սակայն չէր ընկճել նրա ի բնե վեհանձն
հոգին, ոչ էլ մեղմել այն բուռն սերը, որ նա տածում էր իր սիրած կնոջ
նկատմամբ։ Ու թեև նա սրտանց հենց այն էր փափագում, ինչ առաջարկում էր
Կուրրադոն, և ինքը նրա իշխանության տակ էր, այնուամենայնիվ բնավ չշեղվեց
այն պատասխանից, որ նրան թելադրեց վեհանձնությունը, և պատասխանեց.
«Կուրրադո, ո՛չ իշխելու ծարավը, ո՛չ փողի սերը և ո՛չ էլ մի ուրիշ պատճառ
ինձ երբեք չեն դրդել դավաճանի պես չարիք նյութել ո՛չ քո կյանքի և ո՛չ էլ
այն ամենի դեմ, որ քեզ է պատկանում։ Ես սիրել եմ քո աղջկան, սիրում եմ և
պիտի սիրեմ ընդմիշտ, որովհետև նրան արժանի եմ համարում սիրույս, և եթե նրա
հետ ապրել եմ նվազ ազնիվ ձևով, ինչպես դատում են պարզամիտները, ապա գործել
եմ այնպիսի մի մեղք, որ միշտ էլ հատուկ է ջահել հասակին և որը վերացնելու
համար պետք է ոչնչացնել նաև ջահելությունը։ Եթե ծերունիները ցանկանային
հիշել, որ իրենք էլ երիտասարդ են եղել, և եթե այլոց արարքները չափեին
սեփական արարքներով, իսկ իրենցը՝ այլոց, ապա իմ մեղքը այնքան ծանր չէր թվա,
որքան թվում է քեզ և շատերին։ Եվ չէ՞ որ այդ մեղքն էլ ես գործել եմ որպես
բարեկամ և ոչ որպես թշնամի։ Այն, ինչ դու առաջարկում ես ինձ, ես փափագել եմ
միշտ, և եթե մտքովս անցներ, որ ինձ թույլ կտան խնդրել այդ բանը, վաղուց
խնդրած կլինեի։ Այժմ դա իմ սրտովն է նույնքան, որքան քիչ էր հույսս։ Եթե
դու չունես այն մտադրությունը, որ արտահայտում են խոսքերդ, մի տանջիր ինձ
պատիր հույսերով, հրամայիր ինձ նորից բանտ տանել ու այնտեղ չարչարել
ուզածիդ չափ, որովհետև քանի դեռ սիրում եմ Սպինային, ես պիտի սիրեմ ու
հարգեմ նաև քեզ»։

Լսելով նրա ասածը, Կուրրադոն զարմացավ, նրան համարեց վեհանձն մարդ, նրա
սերն էլ անկեղծ, և երիտասարդը նրան ավելի դուր եկավ։ Ոտքի կանգնելով, նա
գրկեց ու համբուրեց նրան և, առանց փոքր-ինչ հապաղելու, կարգադրեց թաքուն
բերել նաև Սպինային։ Սպինան բանտում գունատվել, հյուծվել, ու ուժասպառ էր
եղել և այլևս նման չէր առաջվանին, ասենք Ջիանոտտոն էլ ուրիշ մարդ էր թվում։
Կուրրադոյի ներկայությամբ նրանք փոխադարձ համաձայնությամբ պսակվեցին ըստ
մեր ծեսի։ Դրանից հետո, մի քանի օրվա ընթացքում, երբ դեռ ոչ ոք չգիտեր
եղելությունը, Կուրրադոն հրամայեց բերել այն ամենը, ինչ նորապսակներին
անհրաժեշտ էր ու ցանկալի, և երբ նրան թվաց, որ հասել է նրանց մայրերին
ուրախացնելու ժամը, կանչել տվեց իր կնոջն ու Կավրիոլային և այսպես դիմեց
նրանց. «Ի՞նչ կասեիք, մադոննա, եթե ձեր անդրանիկ որդուն ձեզ վերադարձնեի
որպես իմ դուստրերից մեկի ամուսնուն»։ Կավրիոլան պատասխանեց. «Ձեր հարցին
չէի կարող տալ ոչ մի այլ պատասխան, քան այն, որ եթե ես կարողանայի ձեզ
ավելի երախտապարտ լինել, քան այժմ, ապա երախտապարտ կլինեի շատ ավելի, քանզի
դուք ինձ վերադարձրած կլինեք այնպիսի մի բան, որն ինձ համար թանկ է առավել
քան կյանքս, և վերադարձնելով ձեր ասածի պես՝ մասամբ կվերադարձնեիք իմ
կորուսյալ հույսը»։ Եվ նա լալով լռեց։ Այնժամ Կուրրադոն դարձավ կնոջը. «Իսկ
ի՞նչ կասեիր դու, եթե քեզ այդպիսի փեսա ընծայեի»։ Կինը պատասխանեց. «Ոչ
միայն ամեն մի ազնվական, այլև ամեն մի ստահակ սրտովս կլիներ, եթե միայն նա
դուր է գալիս ձեզ»։ Այնժամ Կուրրադոն ասաց. «Հուսով եմ մի քանի օրից հետո
երկուսիդ էլ ուրախացնել դրանով»։ Տեսնելով, որ ջահելներն իրենց նախկին
տեսքն են առել, և հրամայելով նրանց հագցնել ըստ պատշաճի, նա հարցրեց
Ջյուսֆրեդին. «Արդյոք հաճելի կլինե՞ր քեզ, եթե այս ուրախությանդ պահին
այստեղ տեսնեիր նաև մորդ»։ Դրան Ջյուսֆրեդին պատասխանեց. «Չեմ հավատում, որ
նրա թշվառ կյանքի վիշտը նրան կենդանի թողած լինի։ Բայց եթե իսկապես
կատարվեր ձեր ասածը, ապա դա ինձ չափազանց ցանկալի կլիներ, քանզի կարծում
եմ, որ նրա խորհուրդների օգնությամբ կկարողանայի ձեոք բերել Սիցիլիայում
ունեցած իմ նախկին դիրքը»։--- Այնժամ Կուրրադոն կանչել տվեց երկու
տիկիններին։ Նրանք մեծ ուրախությամբ ողջունեցին նորապսակ կնոջը, զարմանալով
ու չհասկանալով, թե ինչն է Կուրրադոյին ներշնչել այնպիսի բարեհոգություն,
որ նրան ամուսնացրել է Ջիանոտտոյի հետ։ Մադոննա Բերիտոլան, Կուրրադոյի
խոսքերից ազդված, սկսեց ուշի-ուշով դիտել երիտասարդին։ Անմեկին մի
զորություն նրա հոգում արթնացրեց որդու մանկական դիմագծերի աղոտ հուշը և,
այլևս այլ ապացույցի չսպասելով, նա գրկաբաց նետվեց դեպի երիտասարդն ու
փարվեց նրան։ Անսահման սերն ու մայրական խնդությունը նրան թույլ չտվին մի
բառ իսկ ասել, ընդհակառակը, այնպես ջլատեցին ամեն մի զգացողություն, որ նա
մեռածի պես ընկավ որդու թևերի վրա։ Սա թեև խիստ զարմացավ՝ հիշելով, որ շատ
անգամ նրան այդ նույն դղյակում տեսել և չէր ճանաչել, այնուամենայնիվ
բնազդմամբ զգաց, որ նա իր մայրն է, և իրեն մեղադրելով մինչ այդ անուշադիր
եղած լինելու համար, նրան իր բազուկների մեջ առավ և սկսեց արտասվելով
համբուրել։ Երբ Կուրրադոյի կինը և Սպինան սառը ջրով և այլ միջոցներով
Բերիտոլային ուշքի բերին, նա նորից ու նորից լաց եղավ և խանդաղատալի
խոսքերով փարվեց որդուն և, մայրական քնքշանքով համակված, համբուրեց հազար
ու մի անգամ, իսկ որդին մորը նայում էր ակնածանքով լի։

Երբ այդ պատշաճ ու խնդագին ողջագուրանքները, ներկաներին մեծ ուրախություն
ու բերկրանք պատճառելով, արդեն կրկնվել էին երեք թե չորս անգամ, երբ մայր
ու որդի արդեն կարողացել էին մեկմեկու պատմել իրենց գլխին եկածը, իսկ
Կուրրադոն էլ, ի հանուր ուրախություն, իր բարեկամներին հայտնել էր իր
ազգակցական նոր կապը և արդեն սքանչելի ու փառահեղ տոնախմբության
կարգադրություններն էր անում, Ջյուսֆրեդին նրան ասաց. «Կուրրա՛դո, դուք շատ
բանով ուրախացրիք ինձ և երկար ժամանակ իմ մորը պահել եք հարգ ու պատվով.
այժմ, որպեսզի այլևս չմնա ոչ մի այնպիսի բան, որ դուք ի վիճակի լինեիք
անելու, ես կխնդրեի, որ իմ մորը, իմ հարսանիքի մասնակիցներին, ինչպես նաև
ինձ ուրախացնեիք եղբորս ներկայությամբ, որին որպես ծառա իր տանը պահում է
մեսսեր Գասպարինո դ'Օրիոն, որը, ինչպես ասել եմ ձեզ, մեզ գերի վերցրեց
ծովահենների ասպատակության ժամանակ. հետո խնդրում եմ, որ դուք մեկնումեկին
ուղարկեք Սիցիլիա, և այն էլ այնպիսի մարդու, որ կարողանա ճշտիվ
տեղեկություններ հավաքել երկրի հարաբերությունների և դրության մասին ու
տեղեկանալ, թե ինչ է պատահել իմ հայր Արիգետտոյին, կենդանի՞ է, թե մեռած,
իսկ եթե կենդանի է՝ ի՞նչ վիճակի մեջ է և այս ամենը մանրամասն իմանալով
վերադառնա մեզ մոտ»։ Կուրրադոյին դուր եկավ Ջյուսֆրեդիի խնդրանքը և նա
առանց հապաղելու հուսալի մարդիկ ուղարկեց Ջենովա ու Սիցիլիա։ Ջենովա
ուղարկված մարդը փնտրելով ու գտնելով մեսսեր Գասպարինոյին, Կուրրադոյի
անունից նրան թախանձագին խնդրեց՝ Սկաչիատոյին և նրա դայակին իրեն հանձնել,
և մի առ մի պատմեց այն ամենը, որ Կուրրադոն արել էր Ջյուսֆրեդիի և նրա մոր
համար։ Այդ լսելով, մեսսեր Գասպարինոն շատ զարմացավ ու ասաց. «Ի՜նչ խոսք,
որ ես պատրաստ եմ կատարելու Կուրրադոյի ամեն մի ցանկաթյունը։ Արդեն մոտ
տասնչորս տարի է, որ իմ տանը իր մոր հետ միասին ապրում է այն տղան, որի
մասին հարցնում ես, և ես նրանց սիրով կհանձնեմ Կուրրադոյին։ Բայց իմ
անունից նրան ասա, որ շատ էլ չհավատա Ջիանոտտոյին, որն այժմ իրեն անվանում
է Ջյուսֆրեդի, որովհետև նա շատ ավելի խորամանկ է, քան կարծում է
Կուրրադոն»։ Այս ասելով և պատվիրելով հյուրասիրել այդ արժանավոր մարդուն,
նա նրանից թաքուն կանչել տվեց դայակին ու նրան զգուշաբար հարցուփորձեց այդ
մասին։ Դայակն էլ լսելով Սիցիլիայում ծագած ապստամբության մասին և
տեղեկանալով, որ Արիգետտոն ողջ է, թողեց իր առաջվա վախը, մի առ մի ամեն ինչ
պատմեց և բացատրեց, թե ինքն ինչու էր այդպիսի վարվելակերպ ընտրել։
Տեսնելով, որ դայակի պատմածը համընկնում է պատվիրակի ասածին, մեսսերե
Գասպարինոն սկսեց վերջինիս խոսքերին հավատ ընծայել։ Խելամիտ մարդ լինելով,
այլևայլ կերպ ստուգելով այդ պատմությունը և տեսնելով նրա ճշմարտությունը
հաստատող շատ ուրիշ հանգամանքներ, նա ամոթ զգաց տղայի հետ անարժան կերպով
վարված լինելու համար և, ի հատուցումն դրա, մեծ օժիտով նրան կնության տվեց
իր աղջկան, տասնմեկամյա մի գեղեցկուհու, քանզի գիտեր, թե ով և ինչպիսի՛
մարդ է եղել Արիգետտոն։ Այդ առթիվ սարքված մեծ տոնախմբությունից հետո նա
երիտասարդի, իր աղջկա, Կուրրադոյի պատվիրակի և դայակի հետ միասին նստեց լավ
զինված մի առագաստանավ և ժամանեց Լերիչի, որտեղ նրան ընդունեց Կուրրադոն,
իսկ հետո իր ամբողջ խմբով գնաց Կուրրադոյի դղյակներից մեկը, որ հեռու չէր
այն դղյակից, ուր մեծ տոնախմբության պատրաստություն էին տեսել։ Թե ին՛չ
ուրախություն զգաց իր որդուն նորից տեսնող մայրը, ինչպե՛ս ուրախացան երկու
եղբայրները և բոլոր երեքը տեսնելով հավատարիմ դայակին, ինչպիսի՛
ընդունելություն ցույց տվին մեսսեր Գասպարինոյին ու նրա աղջկան, ինչքա՛ն
հարգալից էր վերջինիս և բոլորի վերաբերմունքը Կուրրադոյի, նրա կնոջ,
որդիների ու բարեկամների նկատմամբ՝ անհնար է արտահայտել բառերով, ուստի
թողնում եմ, որ ինքներդ պատկերացնեք, ո՜վ իմ դամաներ։

Եվ որպեսզի ուրախությունը կատարյալ լիներ, երկնային տերը, որն իր շնորհները
բաշխելիս՝ շռայլորեն է բաշխում, հաճեց այդ ամենին ավելացնել ուրախ լուրեր
Արիգետտոյի կենդանության ու բախտավոր վիճակի մասին, քանզի երբ խնջույքն
սկսել էր աշխուժանալ, և հյուրերը, կանայք ու տղամարդիկ, սեղան էին նստել և
դեռևս առաջին խորտիկն էին ճաշակում, ներս մտավ Սիցիլիա առաքված մարդը և, ի
միջի այլոց, Արիգետտոյի մասին պատմեց, թե նրան բանտարկած է եղել Կառլոս
թագավորը և երբ քաղաքում ապստամբություն է ծագել ընդդեմ թագավորի՝
ժողովուրդը մոլեգնած նետվել է դեպի բանտը, պահակներին կոտորել մինչև վերջին
մարդը, իսկ Արիգետտոյին, որպես Կառլոսի երդվյալ թշնամու, դուրս են հանել
բանտից և դարձրել իրենց առաջնորդը, որպեսզի, նրա հետևից գնալով, քշեն ու
կոտորեն ֆրանսիացիներին։ Դրա շնորհիվ նա մեծ ողորմածության է արժանացել
Պետրոս թագավորից, որը նրան վերստին իր բոլոր կալվածքների տերն է դարձրել
ու վերականգնել բոլոր պատիվները, այդ պատճառով էլ Արիգետտոն ներկայումս
բարձր ու հիանալի դիրք ունի։ «Իսկ ինձ,--- ավելացրեց պատմողը,--- նա
ընդունեց մեծ պատվով և անասելի ուրախացավ՝ տեղեկություն առնելով կնոջից ու
որդուց, որոնց մասին իր գերությունից ի վեր ոչինչ չէր լսել, բացի դրանից,
նա նրանց հետևից ուղարկել է մի նավ մի քանի երևելի մարդկանցով, որոնք
շուտով կժամանեն այստեղ»։

Պատվիրակին ընդունեցին ու լսեցին մեծ խնդությամբ ու բերկրանքով։ Կուրրադոն
պատրաստվեց իր բարեկամներից մի քանիսի հետ ընդառաջ գնալ այն երևելի
մարդկանց, որ գալիս էին մադոննա Բերիտոլային և Ջյուսֆրեդիին տանելու։ Նրանց
ողջունեցին մեծ ուրախությամբ ու բերին խնջույքի, որը դեռ կես էլ չէր եղել։
Տեսնելով նրանց, մադոննա Բերիտոլան և Ջյուսֆրեդին, ինչպես նաև մյուսները,
այնպիսի ուրախություն արտահայտեցին, որ ո՛չ տեսնված է, ո՛չ էլ լսված։ Իսկ
նրանք էլ, նախքան սեղան նստելը, Արիգետտոյի անունից խոնարհ գլուխ տվին
Կուրրադոյին ու նրա կնոջը և շնորհակալություն հայտնեցին այն պատվի համար,
որ սրանք ցույց էին տվել Արիգետտոյի կնոջն ու որդուն։ Ապա դառնալով մեսսերե
Գասպարինոյին, որի ծառայությունները նրանց համար անսպասելի նորություն էին,
նրանք հաստատ համոզմունք հայտնեցին, որ երբ Արիգետտոն իմանա, թե նա ի՛նչ է
արել Սկաչիատոյի համար, նրան կհատուցի եթե ոչ նույն, ապա ավելի մեծ չափով։
Դրանից հետո սկսեցին քեֆ անել և ուրախանալ երկու դեռատի հարսների և երկու
երիտասարդ փեսաների հարսանիքում։ Իսկ Կուրրադոն ոչ միայն այդ օրը, այլև շատ
ու շատ օրեր խրախճանք արեց իր փեսայի և իր մյուս հարազատների ու
բարեկամների պատվին և երբ տոնախմբությունն ավարտվեց, և երբ մադոննա
Բերիտոլային, Ջյուսֆրեդիին և մյուսներին թվաց, որ ժամանակն է գնալու,
նրանք, Կուրրադոյի և նրա կնոջ ու մեսսերե Գասպարինոյի բարեմաղթությունների
ներքո, նստեցին արագընթաց մի նավ և, իրենց հետ տանելով Սպինային, ճանապարհ
ընկան։ Քանի որ հողմը բարենպաստ էր, նրանք շուտով հասան Սիցիլիա, և այստեղ
նավահանգստում Արիգետտոն թե՛ որդիներին և թե՛ տիկիններին դիմավորեց այնպիսի
ուրախությամբ, որ անհնար է նկարագրել։ Եվ այստեղ, ասում են, նրանք մինչև
իրենց մահը ապրեցին երջանիկ, շարունակ աստծուն փառք տալով իր բարերարության
համար։


## Նովել յոթերորդ

_Բաբելոնի սուլթանն իր աղջկան կնության է ուղարկում դել Գարբո թագավորին.
զանազան դիպվածների բերումով աղջիկը չորս տարվա մեջ զանազան տեղերում
ընկնում է ինը տղամարդու ձեռք, ի վերջո, վերադարձվելով հորը իբրև կույս,
նա, ինչպես առաջ էլ ցանկանում էր, գնում է ամուսնանալու դել Գարբո թագավորի
հետ։_

Թե որ Եմիլիայի նովելը քիչ էլ երկարեր, ապա դեռատի դամաների մեջ մադոննա
Բերիտոլայի արկածների հարուցած կարեկցանքը թերևս նրանց ստիպեր արտասուք
թափել։ Երբ նովելն ավարտվեց, թագուհին բարեհաճեց, որ զրույցը շարունակի
Պամֆիլոն՝ պատմելով և իր Նովելը, և Պամֆիլոն մեծ պատրաստակամությամբ այսպես
սկսեց.--- Չքնաղագե՛ղ տիրուհիներ, մեզ համար դժվար է լինում գիտենալ, թե
մեզ ինչ է պետք, քանզի, ինչպես հաճախ նկատել ենք, շատերը, կարծելով թե
հարստանալու դեպքում կկարողանան անհոգ ու անվարձ ապրել, ոչ միայն այդ մասին
աղոթել են աստծուն, այլև, կանգ չառնելով ոչ մի դժվարության ու վտանգի առաջ,
ջանադրաբար հարստության են ձգտել, ու թեև նրանց հաջողվել է հարստանալ,---
գտնվել են նաև այնպիսի մարդիկ, որ աչք ունենալով այդքան մեծ հարստության
վրա՝ սպանել են նրանց, չնայած որ մինչ այդ, այսինքն մինչև նրանց
հարստանալը, սիրել են ու մահուց պաշտպանել։ Ոմանք էլ, իրենց եղբայրների ու
մտերիմների արյան գնով, հազար ու մի վտանգավոր ճակատամարտեր տալուց հետո,
իրենց ստոր վիճակից հասնելով թագավորական իշխանության բարձունքին, ուր
հույս ունեին գերագույն երջանկություն գտնել,--- ոչ միայն տեսան, որ այն լի
է հոգսերով ու սարսափներով, այլև իրենց կյանքի գնով հասկացան, որ արքայական
սեղանի ոսկե գավաթից թույն է խմվում։ Եղան շատերը, որ բուռն կերպով
մարմնական ուժ և գեղեցկություն ցանկացան, ուրիշները՝ զարդարանք ու զուգս,
մինչև որ, այդ բաների մեջ իրենց մահվան կամ թշվառ գոյության պատճառը
տեսնելով, չեկան այն գիտակցության, որ իրենց ցանկությունը հոռի է եղել։ Մի
առ մի չխոսելով մարդկային բոլոր ցանկությունների մասին, ես պնդում եմ, որ
դրանց մեջ չկա մեկը, որին մարդիկ կատարյալ համոզմամբ ապահովված համարեին
բախտի քմայքներից։ Ուստի, եթե մենք ցանկանայինք վարվել ինչպես հարկն է, մեզ
պիտի նախատրամադրեինք ընտրել լոկ այն և տիրանալ լոկ այն բանին, որ մեզ
տալիս է Նա, ով միայն ի՛նքը գիտե, թե ի՛նչ է մեզ հարկավոր և միայն ինքը
կարող է տալ։ Բայց քանի որ մարդիկ զանազանած կերպ են մեղանչում իրենց
ցանկություններով, իսկ դուք էլ, չքնաղագե՛ղ դամաներ, շատ եք մեղանչում
գեղեցիկ լինելու ցանկությամբ, և այնքան շատ, որ չբավականանալով բնության
տված հրապույրներով՝ զարմանալի մի հմտությամբ ջանում եք բազմապատկել դրանք,
ապա ես ցանկանում եմ ձեզ պատմել մի սարակինոսուհու ճակատագրական
գեղեցկության մասին, որը պատճառ դարձավ, որ նա մի ինչ֊որ չորս տարվա
ընթացքում ինն անգամ հարսանիք աներ։

Մեզնից շատ ու շատ առաջ Բաբելոնում ապրելիս է եղել մի սուլթան, անունը
Բեմինեդաբ, որի կյանքում շատ բան իր ցանկացածի պես եղավ։ Այդ սուլթանն
ուներ շատ ուստրեր և դուստրեր, ի թիվս որոնց՝ Ալատիել անունով մի աղջիկ,
որի մասին բոլոր տեսնողներն ասում էին, թե այն ժամանակ աշխարհումս ապրող
բոլոր կանանցից ամենագեղեցիկն էր։ Եվ քանի որ այն հաղթության մեջ, որ
սուլթանը տարել էր իր վրա հարձակված արաբացոց բազմաքանակ զորքի դեմ, նրան
Գարբո թագավորը շատ լավ օգնել էր, ապա նա խոստացավ իր աղջկան կնության տալ
այդ թագավորին, մի բան, որ վերջինս շատ էր խնդրում որպես հատուկ մի շնորհ։
Եվ ահա, արանց ու կանանց շքախմբով և թանկագին ու հարուստ օժիտով աղջկան
դնելով լավ զինված և հարդարված մի նավ և նրան հանձնելով աստծո
ողորմությանը, ուղարկեց թագավորի մոտ։ Տեսնելով, որ եղանակը բարենպաստ է,
նավազներն առագաստները պարզեցին քամուն, ելան Ալեքսանդրիայի նավահանգստից և
մի քանի օր նավեցին բարեհաջող։ Արդեն անցել էին Սարդինիան, և թվում էր, թե
արդեն մոտ են իրենց ճանապարհորդության վախճանին, երբ հանկարծ մի օր
չափազանց սաստիկ ու դիմադիր քամիներ փչեցին, այնպես խփվելով նավին, որ
նավազներն ու աղջիկը իրենց կորած համարեցին։ Այնուամենայնիվ, որպես իրենց
գործը լավ իմացող մարդիկ, մոլեգնած ծովի դեմ մղած պայքարում ամենայն ջանք
ու հնար գործադրելով, նավազները մի կերպ երկու օր դիմացան. երբ վրա հասավ
երրորդ փոթորկալի գիշերը,--- իսկ փոթորիկը չէր դադարում, այլ քանի գնում
սաստկանում էր,--- չիմանալով, թե որտեղ են գտնվում և չկարողանալով դա
պարզել ո՛չ ծովայիններին ծանոթ չափումներով, ո՛չ էլ աչքով, քանզի երկինքը
պատած էր ամպերով և շուրջը գիշերվա պես մութն էր,--- նրանք, Մայորկայից
փոքր֊ինչ անցած, զգացին, որ իրենց նավը ճեղքվածք տվեց։ Այդ պատճառով էլ,
այլևս փրկության ոչ մի հնար չգտնելով, և յուրաքանչյուրը ցանկանալով փրկել
իր, այլ ոչ թե ուրիշների կյանքը, նրանք մի մակույկ իջեցրին ծովը և
նավատերերն իջան նրա մեջ, մտածելով, որ ավելի լավ է դրան ապավինել, քան
բեկյալ նավին։ Նրանց հետևից դեպի մակույկը թռան նավի վրա գտնվողներից
ոմանք, թեև առաջուց իջածները սրանց դիմադրում էին իրենց դաշույններով։ Եվ
հուսալով այդ կերպ մահից խուսափել, նրանք գնացին նրան ընդառաջ, որովհետև
մակույկը, փոթորկի պատճառով չկարողանալով դիմանալ այդքան շատ մարդկանց
ծանրությանը, սուզվեց ծովի հատակը, և բոլորը խեղդվեցին։ Ինչ վերաբերում է
նավին, որը բեկբեկվելուց և ջրով լցվելուց հետո էլ քշվում էր սաստկասլաց
հողմից, ապա նրա վրա ոչ ոք չէր մնացել, բացի աղջկանից և նրա նաժիշտներից,
որոնք, փոթորկածեծ ու ահաբեկ, անզգա ընկած էին տախտակամածի վրա։ Նավն իր
արագ ընթացքով զարնվեց Մայորկա կղզու եզերքին, և այնքան մեծ էր բախման
թափը, որ ափից գրեթե մի քարընկեց հեռու ամբողջովին խրվեց ավազի մեջ և
այստեղ, ողջ գիշերը ալեծեծ ճոճվելով, կանգ առավ վերջապես, քանի որ հողմն
այլևս անկարող էր շարժել։ Երբ վրա հասավ գիշերը և փոթորիկը փոքր-ինչ
հանդարտվեց, աղջիկը, գրեթե կիսամեռ, բարձրացրեց գլուխը և, թեև ուժասպառ էր,
սկսեց ձայն տալ ու կանչել իր շքախմբի մերթ այս, մերթ այն անդամին։ Բայց
կանչելն իզուր էր, քանզի հեռու էին կանչվողները։ Այդ պատճառով էլ, պատասխան
չստանալով և ոչ ոքի չտեսնելով, նա շատ զարմացավ և սկսեց սարսռալ։ Ոտքի
կանգնելով, նա տեսավ, որ իր ուղեկցուհիները, ինչպես նաև մնացած բոլոր
մարդիկ, պառկած են հատակին։ Ձեռք տալով մերթ սրան, մերթ նրան, շատ ու շատ
անգամ ձայնելուց հետո, նա տեսավ, որ միայն քչերն են կենդանի, իսկ
մյուսները, մասամբ ստամոքսի ուժգին գալարումից, մասամբ
սարսափահարությունից, մեռել են, և դա ավելի սաստկացրեց նրա սոսկումը։ Իրեն
տեսնելով մենակ և չիմանալով ու չկարողանալով հասկանալ, թե որտեղ է գտնվում,
նա այնուամենայնիվ որևէ բան անելու անհրաժեշտությունից մղված, այնքան
սրտապնդեց դեռևս ողջ մնացածներին, որ ստիպեց ոտքի կանգնել։ Համոզվելով, որ
նրանք էլ չգիտեն, թե տղամարդիկ ո՛ւր են չքվել, և տեսնելով, որ նավը զարնվել
է ափին և ջրով լի է, նա սկսեց մյուսների հետ դառնորեն ողբալ։

Ժամը ինն էր արդեն, բայց նա ո՛չ ափին, ո՛չ էլ այլ մի տեղ չէր նշմարում որևէ
մեկին, որի սրտում գութ և օգնելու ցանկություն հարուցեր։ Մոտավորապես այդ
ժամին, երեք ձիավոր սպասավորների հետ պատահմամբ իր կալվածքից վերադառնալով,
ափով անցնում էր ազնվազարմ մի հեծյալ, անունը Պերիկոն դա Վիսալգո։ Նկատելով
նավը, նա անմիջապես կռահեց, թե բանն ինչ է, և իր ծառաներից մեկին հրամայեց
իսկույն թափանցել նավը և իրեն հայտնել, թե ինչ է կատարվում այնտեղ։ Ծառան
ոչ առանց դժվարության հասնելով և բարձրանալով նավը՝ նրա վրա գտավ դեռատի
թագավորազնուհուն և նրա մոտ կեցած մի քանի կանանց, որոնք վախից թաքնվել էին
նավացռուկի տակ։ Տեսնելով եկածին, նրանք սկսեցին գութ աղերսել. նկատելով,
որ ոչ նա է իրենց հասկանում, ոչ էլ իրենք նրան, նրանք սկսեցին շարժումներով
հասկացնել իրենց գլխին եկած դժբախտությունը։ Մի լավ դիտելով շուրջը,
սպասավորը վերադարձավ ու տեսածը պատմեց Պերիկոնին, իսկ սա էլ հոգ տանելով,
որ կանանց և նավի վրա գտնվող առավել թանկարժեք ու կարևոր իրերը ափ հանվեն,
այդ ամենը հետն առած վերադարձավ իր դղյակը։ Երբ այստեղ կանայք ճաշելուց ու
հանգստանալուց հետո փոքր-ինչ ուժ առան, նա նրանց հարուստ իրեղենից կռահեց,
որ իր գտած կինը պիտի որ շատ ազնվազարմ գերդաստանից լինի, և իր
ենթադրությունը հաստատվեց այն հարգանքով, որ մյուս կանայք ցույց էին տալիս
միայն նրան. ու թեև այն ժամանակ աղջիկը գունատ էր, և դեմքը մաշված էր
ծովային աղետից, նրա դիմագծերը Պերիկոնին սքանչելի թվացին, ուստի անմիջապես
որոշեց ամուսնանալ նրա հետ, եթե ամուսին չունի, իսկ եթե չկարողանա կնության
առնել՝ արժանանալ նրա սիրույն։

Առնատես և շատ ամրակազմ տղամարդ էր Պերիկոնը։ Պատվիրելով որքան կարելի է
լավ սնել ու պահել աղջկան,--- որը դրա շնորհիվ լիովին կազդուրվեց,--- նա
տեսավ, որ նրա գեղեցկությունը վեր է ամեն մի գնահատականից, և խիստ ցավում
էր, որ ո՛չ ինքը կարող է հասկանալ նրան, ո՛չ էլ նա իրեն, և որ այդ պատճառով
ի վիճակի չէ իմանալու նրա ով լինելը։ Բայց և այնպես, անչափ հրապուրված նրա
գեղեցկությամբ, նա ջանում էր հաճոյալի և սիրազեղ վերաբերմունքով նրան
դրդել՝ առանց դիմադրության կատարել իր ցանկությունը։ Սակայն դա ոչ մի
արդյունք չունեցավ, աղջիկը կտրականապես մերժում էր նրա սիրատածումները, և
Պերիկոնի կիրքը էլ ավելի էր բորբոքում։ Երբ աղիջկն այդ բանը նկատեց, և մի
քանի օր այդտեղ մնալով և բնակիչների սովորույթներին նայելով՝ հասկացավ, որ
գտնվում է քրիստոնյաների մեջ և այնպիսի մի վայրում, որտեղ իր ով լինելն
հայտնելը, եթե նույնիսկ կարողանա այդ անել, քիչ օգուտ կբերի։ Երբ նա
հաստատապես համոզվեց, որ ժամանակի ընթացքում բռնության կամ սիրո
հարկադրանքով այնուամենայնիվ ստիպված պիտի լինի բավարարել Պերիկոնի
ցանկությունը, որոշեց մեծահոգաբար արհամարհել ճակատագրի քմայքները, և իր
նաժիշտներին, որոնցից միայն երեքն էին մնացել, հրամայեց ոչ ոքի չասել իր ով
լինելը, մինչև որ չհասնեն այնպիսի մի վայր, ուր իրենց կօգնենք ազատվել, և
միաժամանակ նրանց հորդորում էր պահպանել իրենց անարատությունը, հայտնելով
նաև իր հաստատ վճիռը, թե բացի ամուսնուց, ոչ մի տղամարդ չպիտի տիրանա իրեն։
Նաժիշտները գովեցին այդ մտադրությունը՝ խոստանալով ըստ կարելույն կատարել
նրա խրատները։ Պերիկոնը, որ որքան ավելի մոտիկից էր տեսնում իր ցանկության
առարկան և ավելի մերժվում, այնքան ավելի էր սիրավառվում օրեցօր, դիմեց
խորամանկության և հնարամտության՝ բռնությունը թողնելով որպես վերջին միջոց։
Շատ անգամ նկատած լինելով, որ աղջկան դուր է գալիս գինին, որը նա սովոր չէր
խմել իր կրոնի դրած արգելքի պատճառով, Պերիկոնը խորհեց նրան ընկճել գինու՝
Վեներայի այդ առաջին սպասավորի օգնությամբ։ Այնպես ցույց տալով, թե չի
նկատում աղջկա զգացած նողկանքը, նա մի երեկո, գործին հանդիսավոր
տոնախմբության երևույթ տալով, ճոխ ընթրիք սարքեց, որին ներկա եղավ նաև
աղջիկը, և այստեղ, հիանալի պատրաստված սեղանի մոտ, աղջկան սպասավորող
աղախնին հրամայեց նրան մատուցել իրար խառնած զանազան տեսակի գինիներ։
Աղախինը չափազանց լավ կատարեց նրա հրամանը, իսկ աղջիկը, որ չէր մերժում
խմել, խմիչքից հրապուրվելով խմեց շատ ավելի, քան կպատշաճեր իր պատվին.
հետևանքն եղավ այն, որ, մոռանալով անցյալ բոլոր դժբախտությունները, նա
սկսեց խնդալ և ուրախանալ, ու տեսնելով, թե ինչպես մի քանի կանայք պարում են
Մայորկայի պարերը, ինքն էլ սկսեց կաքավել Ալեքսանդրիայում ընդունված ձևով։
Հենց որ Պերիկոնն այս տեսավ, խորհեց, որ իր ցանկության կատարումը մոտ է, և
այնպես արեց, որ ընթրիքը տևեց մինչև կեսգիշեր։ Վերջապես, երբ հյուրերը
հեռացան, նա աղջկա հետ միասին մտավ սենյակը։ Աղջիկը, որ ավելի շատ գինովցած
էր, քան իր պարկեշտությանն էր հետամուտ, հենց նրա ներկայությամբ, առանց
մազաչափ ամոթ զգալու, ասես Պերիկոնը նրա նաժիշտներից մեկն էր, հանվեց և
մտավ անկողին։ Պերիկոնը չհապաղեց հետևել նրան, հանգցնելով սենյակի բոլոր
լույսերը, պառկելով կողքին և առանց դիմադրության հանդիպելու նրան գիրկն
առնելով, սկսեց հետը սիրողաբար զվարճանալ։ Երբ աղջիկն առավ դրա համը, ասես
զղջալով, որ երկար ժամանակ խուսափել էր Պերիկոնի հետապնդումներից, այլևս
չսպասելով, որ հրավիրեն այդպիսի քաղցր գիշերների, սկսեց հաճախ ինքն
հրավիրել իրեն, և ոչ թե խոսքերով, քանզի բացատրվել չգիտեր, այլ գործով։

Բայց նրա ու Պերիկոնի այդ մեծ հաճույքին խոչընդոտ հանդիսացավ մի ուրիշ՝
ավելի դաժան սեր, կարծես բախտը չէր գոհացել այնքանով, որ նրան, թագավորի
կնոջը, դարձրել էր ասպետի սիրուհի։ Պերիկոնն ուներ մի եղբայր, մոտ քսանհինգ
տարու, գեղեցիկ ու վարդերես, անունը Մարատո. սա տեսավ աղջկան ու շատ
հավանեց, և քանի որ, աղջկա վերաբերմունքին նայելով, Մարատոն կարծում էր, որ
դուր է եկել նրան, և քանի որ գտնում էր, որ Պերիկոնի խիստ հսկողությունից
բացի, ոչինչ չի խանգարում տիրանալ աղջկան, նա մի դաժան միտք հղացավ, որին
անհապաղ հետևեց հանցավոր իրագործումը։ Դիպվածի բերումով քաղաքի
նավահանգիստն էր ժամանել ապրանքով բեռնված մի նավ, որը պիտի ճանապարհվեր
դեպի Ռոմանիայի Կիարենցա քաղաքը։ Նավի տերերն էին երկու երիտասարդ
ջենովացիներ, նրանք արդեն պարզել էին առագաստները, որպեսզի ուղենպաստ հողմը
փչելուն պես ճանապարհ ընկնեին։ Հենց նրանց հետ էլ պայմանավորվեց Մարատոն՝
պատվիրելով, որ հաջորդ գիշերը նավի վրա առնեն իրեն և մի կնոջ։ Այդ գործը
կատարելուց հետո, կշռադատելով իր անելիքը, նա գիշերամտին մի քանի հավատարիմ
ընկերների հետ, որոնց պատմել էր իր մտադրությունը, գնաց նրա վրա բնավ
չկասկածող Պերիկոնի տունը և, ինչպես ընկերների հետ պայմանավորվել էր,
թաքնվեց այնտեղ։ Երբ գիշերը բավական անցել էր, նա, իր ընկերներին ներս
թողնելով, դիմեց դեպի այն սենյակը, ուր Պերիկոնը քնած էր աղջկա հետ։
Բացելով դուռը, նրանք սպանեցին քնած Պերիկոնին, առևանգեցին աղջկան,--- որ
արթնացել և լալիս էր,--- մահվան սսլառնալիքի տակ ստիպելով աղմուկ
չբարձրացնել։ Հափշտակելով Պերիկոնի թանկարժեք իրերի մեծ մասը, առանց որևէ
մեկից նկատվելու, նրանք շտապով դիմեցին դեպի ծովափ, որտեղ Մարատոն և նրա
դաման առանց հապաղելու նավ նստեցին։ Օգտվելով բարենպաստ և ուժգին քամուց,
պարզելով առագաստները, Մարատոն ճանապարհ ընկավ։ Դաման երկար ու դառնորեն
ողբում էր ինչպես իր առաջին, այնպես էլ այդ երկրորդ դժբախտությունը, սակայն
Մարատոն, օգնությամբն սբ. Կանգնյալի, որով օժտել է մեզ տերը, սկսեց այնպես
սփոփել որ նա, ընտելանալով նրան, Պերիկոնին մոռացավ։

Աղջկան արդեն թվում էր թե ամեն ինչ բարեհաջող է, երբ բախտը, ասես եղածից
չբավականանալով, նրան պատճառեց նոր դառնություն։ Քանի որ նա, ինչպես շատ
անգամ ասել ենք, աննման գեղեցկուհի էր և ուներ դուրալի շարժուձևեր, ապա և
երիտասարդ նավատերերն այնպես թունդ հրապուրվեցին նրանով, որ ամեն ինչ
մոռացած՝ միայն նրան հաճոյանալու և նրա ամեն մի ցանկությունը կատարելու
մասին էին մտածում, շարունակ զգուշանալով, որ չլինի թե Մարատոն պատճառը
կռահի։ Երբ նրանցից մեկը մյուսից իմացավ, որ նա էլ է սիրահարված, նրանք
թաքուն խորհուրդ արին և պայմանավորվեցին այդ սերը միասին ձեռք բերել,
կարծես սերն էլ այնպիսի բան է, ինչպես ապրանքը կամ շահը։ Նկատելով, որ
Մարատոն խստորեն հսկում է աղջկան, իսկ դա խանգարում է իրանց մտադրությանը,
նրանք խոսքը մեկ անելով՝ մի անգամ, երբ նավն արագորեն լողում էր
առագաստները պարզած, իսկ Մարատոն էլ կանգնած էր նավախելին և առանց
զգուշանալու ծովին էր նայում, հետևից մոտեցան և նրան բռնելով հապշտապ
նետեցին ծովը. և մի մղոնից ավելի անցան, նախքան որ որևէ մեկը կնկատեր, որ
Մարատոն ջուրն է ընկել։ Երբ աղջիկը լսեց այդ մասին և տեսավ, որ Մարատոյին
փրկելու ոչ մի հնար չկա, նորից ողբ ու կոծ սկսեց նավի վրա։ Զույգ
սիրահարներն իսկույն եկան դամային մխիթարելու քնքշալի խոսքերով և մեծամեծ
խոստումներով, ու թեև նա նրանց ասածներն այնքան էլ չէր հասկանում, ջանացին
հանգստացնել նրան, որ ողբում էր ո՛չ այնքան Մարատոյի կորուստը, որքան իր
դժբախտ վիճակը։ Երկար թախանձելուց հետո, երբ նրանց թվաց, որ աղջիկը համարյա
սփոփվել է, սկսեցին իրար հետ խորհրդածել, թե իրենցից ո՛րը պիտի առաջինը
պառկի նրա հետ։ Քանի որ յուրաքանչյուրը ցանկանում էր առաջինը ինքը լինել, և
նրանց մեջ այդ առթիվ համաձայնություն չէր կարող կայանալ, սկսեցին միմյանց
թունդ խոսքեր ասել ու սաստիկ վիճել, իսկ դա բորբոքեց նրանց ցասումը.
դաշույնները մերկացնելով, մոլեգնած իրար վրա նետվեցին, իսկ քանի որ նավի
վրա գտնվողները չկարողացան նրանց բաժանել, իրար մի քանի հարվածներ հասցրին,
որի հետևանքով նրանցից մեկն իսկույն ընկավ մեռած, մյուսն էլ, զանազան
տեղերից վիրավորված, հազիվ կենդանի մնաց։ Դա շատ վշտացրեց աղջկան, քանզի նա
իրեն զգաց բոլորովին մենակ, զուրկ որևէ մեկի օգնությունից ու խորհրդից, և
խիստ վախենում էր, որ չլինի թե նավատերերի, հարազատների և բարեկամների
զայրույթն իր գլխին թափվի, սակայն վիրավորի խնդրանքները և շուտով Կիարենցա
հասնելու հանգամանքը նրան փրկեցին մահվան վտանգից։ Երբ այստեղ աղջիկն ու
վիրավոր նավատերն ափ իջան և միասին իջևանեցին հյուրանոցում, նրա զմայլելի
գեղեցկության համբավն իսկույն տարածվեց քաղաքում և հասավ Մորեայի իշխանին,
որն այդ ժամանակ գտնվում հր Կիարենցայում, և նա ցանկացավ նրան տեսնել։
Տեսնելով նրան ու գտնելով, որ նա շատ ավելի գեղեցիկ է, քան ինքը լսել էր,
իշխանը հանկարծ այնպես թունդ սիրահարվեց, որ այլևս աչքին ոչինչ չէր երևում։
Տեղեկանալով, թե աղջիկը ինչպես է ընկել այդ քաղաքը, նա խորհեց, որ
կկարողանա նրան ձեռք գցել։ Երբ նա հնար էր որոնում այդ բանն անելու,
վիրավոր նավատերի ծնողները լսելով, որ նա այդպիսի ցանկություն ունի, առանց
հապաղելու դամային բերին նրա մոտ, մի բան, որ չափազանց հաճելի էր որքան
իշխանի, նույնքան և դամայի համար, քանզի վերջինս կարծում էր, թե այդպիսով
ազատվում է մեծ վտանգից։ Տեսնելով, որ դաման, գեղեցկությունից բացի, օժտված
է արքայական վայելչաշնորհությամբ, չկարողանալով որևէ կերպ իմանալ նրա ով
լինելը, իշխանը նրան ազնվատոհմիկ կին համարեց, իսկ այդ հանգամանքը
կրկնապատկեց նրա նկատմամբ տածած իր սերը։ Նրան շրջապատելով հարգ ու պատվով,
իշխանը նրա հետ վարվում էր ոչ որպես հոմանուհու, այլ որպես իր կնոջ հետ։
Այդ պատճառով էլ, աղջիկը անցած դժբախտությունների համեմատությամբ այս
վիճակը բարվոք համարեց, և իրեն լավ զգալով ու կատարելապես սրտապնդվելով,
դարձավ ուրախ ու զվարթ, և նրա գեղեցկությունն այնպես փթթեց, որ ամբողջ
Ռոմանիայում էլ ուրիշ բանի մասին չէին խոսում։ Ահա թե ինչու Աթենքի դուքսը,
որ երիտասարդ էր, գեղեցիկ ու արի և ազգական էր իշխանին, նրան տեսնելու
ցանկություն ունեցավ։ Իշխանին այցելություն տալու պատրվակով, նա մի փառահեղ
շքախումբ առած ժամանեց Կիարենցա, որտեղ իր հյուրընկալի կողմից ընդունվեց
պատիվներով ու մեծ շուքով։ Երբ դրանից մի քանի օր անց նրանք սկսեցին
զրուցել դամայի գեղեցկության մասին, դուքսը հարցրեց, թե իսկապե՞ս նա այնքան
զմայլելի է, որքան ասում են։ Իշխանը պատասխանեց. «Եվ առավե՛լ զմայլելի,
բայց ես ուզում եմ, որ դա հավաստեն ոչ թե իմ բառերը, այլ քո աչքերը»։ Երբ
դուքսն սկսեց իշխանին շտապեցնել, միասին ելան ու գնացին այնտեղ, ուր
գտնվում էր դաման։ Լսելով նրանց այցելության մասին, դաման նրանց ընդունեց
շատ սիրալիր և ուրախ դեմքով։ Նրան նստեցնելով իրենց միջև, նրանք չկարողացան
վայելել նրա հետ զրուցելու հաճույքը, քանզի նա քիչ գիտեր կամ բնավ չգիտեր
նրանց լեզուն. այդ պատճառով էլ նրանցից յուրաքանչյուրը նրան նայում էր
այնպես, ինչպես կնայեն հրաշքին, մանավանդ դուքսը, որը հազիվ էր կարողանում
համոզվել, որ իր տեսածը մահկանացու էակ է։ Ինքն էլ չնկատելով, թե ինչպես
նրան նայելիս աչքերով սիրո թույնն է ըմպում, և կարծելով, թե նրա
գեղեցկությամբ սքանչանալը բավարարեց իր ցանկությունը, նա ճակատագրական
կերպով մոլորվեց, սաստիկ սիրահարվելով նրան։ Երբ նա իշխանի հետ հեռացավ նրա
մոտից և ժամանակ գտավ տեսածի մասին խորհելու, իշխանին համարեց ամենաերջանիկ
մարդը, քանի որ այդքան չքնաղ մի էակ նրան էր ենթակա։ Երկար ու բարակ
խորհելուց հետո, երբ իր սրտում սերը գերակշռեց պատվի զգացմանը, նա վճռեց
անպայման իշխանի ձեռքից խլել այդ երանությունը և ըստ կարելույն նրանով
երջանկանալ։ Որոշած լինելով շտապել, այլևս չանսալով բանականությանն ու
արդարամտությանը, նա իր ուշքն ու միտքը խարդավանքին տվեց։ Մի անգամ ոճրալի
պայման կապելով իշխանի ամենավստահված սպասավորի հետ, որի անունը Չուրիաչի
էր, նա քաղաքից մեկնելու համար թաքուն պատրաստել տվեց իր ձիերն ու իրերը։
Հաջորդ գիշերը այդ Չուրիաչի կոչվածը նրան և նրա երկու զինված ընկերներին
գաղտնաբար մտցրեց իշխանի սենյակը։ Այդ պահին իշխանը, տիկնոջ արթնանալուն
սպասելով, խիստ շոգի պատճառով բոլորովին մերկացած կանգնած էր ծովին նայող
լուսամուտի առաջ ծովաշունչ զեփյուռով զովանալու համար։ Ահա թե ինչու,
նախապես ընկերոջը սովորեցնելով, թե նա ի՛նչ պետք է անի, դուքսը սենյակի
միջով անաղմուկ առաջացավ մինչև լուսամուտը և դաշույնով այնպես հարվածեց
իշխանի կողին, որ մյուս կողմից ծայրը դուրս եկավ, հապշտապ գրկեց նրան և
դուրս նետեց։ Ապարանքը գտնվում էր ծովի եզերքին՝ բարձրաբերձ մի տեղ, իսկ
լուսամուտը, որի մոտ այն ժամանակ կանգնած էր իշխանը, բացվում էր
ալեկոծությունից ավերված մի քանի տների վրա, այդտեղ սակավ էր մարդ լինում
կամ բնավ չէր լինում, ուստի, ինչպես դուքսը ենթադրեց, իշխանի ընկնելը ոչ ոք
չնկատեց և չէր էլ կարող նկատել։ Տեսնելով, որ գործը գլուխ եկավ, դուքսի
ընկերը վերցնելով այդ նպատակի համար բերված պարանը և ձևացնելով, թե
ցանկանում է Չուրիաչիին փաղաքշել, արագորեն նրա վզովն անցրեց և այնպես
ձգեց, որ նա չկարողացավ ձայն հանել։ Երբ դուքսն էլ օգնության հասավ, նրանք
խեղդեցին նրան, գցեցին նույն այն տեղը, ուր նետել էին իշխանին։ Այդ անելուց
հետո, միանգամայն համոզված, որ ո՛չ տիկինը, ո՛չ էլ որևէ մեկը իրենց չեն
նկատել, դուքսը վերցրեց մոմը և, մոտ բերելով մահճին, զգուշաբար բացեց խորը
քնած տիկնոջ վերմակը. ոտից գլուխ դիտելով նրան, նա շատ զմայլվեց, և եթե
տիկինը հագնված ժամանակ նրան դուր էր եկել, ապա մերկ վիճակում դուր եկավ
անհամեմատ ավելի։ Ուստի, բոցակեզ ցանկությամբ համակված և քիչ առաջ կատարված
եղեռնից չզգացվելով, դեռևս ձեռքերն արնաթաթախ, պառկեց ու մերձեցավ քնած
տիկնոջը, որը կարծում էր, թե մոտեցողը իշխանն է։ Առժամանակ նրա հետ
մեծագույն հաճույք վայելելով, նա ելավ տեղից և, իր համագործակիցներից մի
քանիսին կանչելով՝ պատվիրեց տիկնոջը վերցնել ու տանել այնպես, որ աղմուկ
չբարձրանա։ Եվ նրան դուրս բերելով այն գաղտնի դռնից, որով ինքը ներս էր
եկել, և ձի նստեցնելով՝ նա թաքուն ճանապարհ ընկավ և վերադարձավ Աթենք։ Բայց
քանի որ նա ամուսնացած էր, ապա դամային, որի վշտին չափ չկար, տեղավորեց ոչ
թե Աթենքում, այլ քաղաքից ոչ հեռու, ծովափին գտնվող իր մի սքանչելի
կալվածքում։ Այստեղ նա աղջկան պահում էր ծածուկ. հոգալով, որ նրան
սպասավորեն ինչպես հարկն է։

Հաջորդ օրը իշխանի դրանիկները մինչև ժամը ինը սպասեցին նրա արթնանալուն.
ներսից ոչ մի ձայն չլսելով, նրանք բացեցին կիսաբաց դուռը և, ներսում ոչ ոքի
չգտնելով, ենթադրեցին, թե իշխանը թաքուն որևէ տեղ է գնացել, որպեսզի մի
քանի օր ժամանակ անցկացնի գեղեցկուհու հետ, և այլևս այդ մասին չմտածեցին։
Այսպես էր բանը, երբ մյուս օրը մի կրոնախև, մտնելով այն ավերակը, ուր ընկած
էին Չուրիաչիի և իշխանի դիակները, պարանով դուրս քաշեց Չուրիաչիի դիակը և
սկսեց քարշ տալ իր հետևից։ Շատերը, ոչ առանց մեծ զարմանքի, ճանաչեցին
մեռածին և գժին համոզելով՝ տանել ու ցույց տալ այն վայրը, ուրկից հանել էր
դիակը, այնտեղ, ի հանուր վիշտ քաղաքացիների, գտան նաև իշխանի դիակը, որը
բերին ու մեծ շուքով թաղեցին։ Սկսելով փնտրել այդ մեծ ոճիրը կատարողներին և
տեսնելով, որ Աթենքի դուքսը չկա և որ նա քաղաքից հեռացել է գաղտնի,
մտածեցին, ինչպես իսկապես էլ եղել էր, որ դա նրա արածն է և որ դամային հենց
նա է տարել։ Ուստի, անմիջապես իշխան կարգելով սպանվածի եղբորը, նրանք
ամենայն ջանացողությամբ սկսեցին սրան վրիժառության դրդել։ Եվ շատ
հանգամանքներից համոզվելով, որ ամեն ինչ նրանց ենթադրածի պես է եղել, նա,
ընկերներից և զանազան վայրերում ապրող իր ազգականներից ու հպատակներից
օգնություն խնդրելով, հիանալի, բազմաքանակ ու զորավոր բանակ ժողովեց և գնաց
պատերազմելու Աթենքի դուքսի դեմ։

Լսելով այդ, դուքսը պաշտպանվելու համար ժողովեց իր բոլոր ուժերը, և նրան
օգնելու եկան շատ սինյորներ, հիանալի ու բազմաքանակ զորքով եկան նաև
Կոստանդնոլպոլսի կայսեր առաքած զորականները --- սրա Կոստանդին որդին և
Մանուել եղբորորդին, որոնց մեծ շուքով ընդունեց դուքսը, մանավանդ դքսուհին,
որ նրանց ազգական էր գալիս։ Եվ այն ժամանակ, երբ օրեցօր պատերազմն ավելի
մոտալուտ էր դառնում, դքսուհին պատեհ ժամ գտնելով նրանց կանչեց իր սենյակը
և, լալով ու արցունք հեղելով, պատմեց այդ ամբողջ պատմությունը՝ բացատրելով
պատերազմի պատճառները և նշելով այն վիրավորանքր, որ նրան դուքսը պատճառել է
ի դեմս այն դամայի, որին պահում էր բոլորի աչքից հեռու։ Սաստիկ
գանգատվելով, նա նրանց խնդրեց՝ դուքսի պատիվը փրկելու և իրեն սփոփելու
համար անել ինչ որ ձեռքներից կգա։ Այդ երիտասարդներն արդեն գիտեին, թե ինչն
ինչպես էր եղել, ուստի, այլևս հարցուփորձ չանելով, որքան կարող էին
մխիթարեցին ու հուսադրեցին նրան։ Նրանից տեղեկանալով, թե դաման որտեղ է
գտնվում, նրանք հեռացան նրա սենյակից, սակայն բազմիցս լսած լինելով, թե
ինչպես դամային գովում են իր զմայլելի գեղեցկության համար, ցանկացան իրենք
էլ տեսնել և դուքսին խնդրեցին նրան ցույց տալ։ Սա էլ, մոռանալով, թե ինչ էր
եկել իշխանի գլխին, երբ նա դամային ցույց էր տվել իրեն, խոստացավ այդ
խնդրանքը կատարել և, մի փառահեղ ճաշկերույթ սարքելով այն հրաշագեղ
պարտեզում, որ գտնվում էր դամայի բնակած կալվածքում, հաջորդ օրը նրանց և մի
քանի այլ հյուրերի տարավ նրա մոտ ճաշելու։ Նստած լինելով աղջկա կողքին,
Կոստանդինը զարմանք կտրած մի գլուխ նրան էր նայում, միտք անելով, որ իր
օրում այդպիսի գեղեցկություն չի տեսել և որ, արդարև, կարելի է ներել
դուքսին և ամեն մարդու, եթե այդպիսի աննման էակի տիրանալու համար դիմել է
դավաճանության կամ որևէ անազնիվ գործ արել։ Երբ նա անդադար աղջկան էր
նայում, ամեն անգամ է՛լ ավելի գովելով նրան, նրան էլ պատահեց նույնը, ինչ
դուքսին էր պատահել։ Եվ ահա, աղջկա մոտից հեռանալով սիրահարված, նա մի կողմ
թողեց պատերազմին վերաբերող ամեն մի հոգս ու միտք և, վարպետորեն բոլորից
թաքցնելով իր սերը, սկսեց խորհել, թե նրան ինչպես խլի դուքսի ձեռքից։
Մինչդեռ նա փոթոթվում էր սիրո այդ բոցով, հասավ ժամանակը ելնելու ընդդեմ
իշխանի, որն արդեն մոտենում էր դուքսի երկրին, և դրա համար էլ թե դուքսը,
թե Կոստանդինը և մնացյալ բոլորը, սահմանված կարգի համաձայն, դուրս եկան
Աթենքից և գնացին սահմանները պաշտպանելու, որպեսզի իշխանը չկարողանար
առաջանալ։ Արդեն մի քանի օր էր, ինչ նրանք կանգնած էին սահմանագլխին, երբ
Կոստանդինը, որ միայն ու միայն աղջկա մասին էր մտածում, տեսնելով, որ այժմ,
երբ դուքսը նրա մոտ չէ, ինքը հեշտությամբ կհաջողի կատարել իր ցանկությունը,
խիստ տկար ձևացավ, որպեսզի այդ պատրվակով վերադառնա Աթենք։ Առնելով դուքսի
բարեհաճությունը, իր իշխանությունը հանձնելով Մանուելին, նա վերադարձավ
Աթենք՝ քրոջ մոտ։ Այստեղ, մի քանի օր անց՝ քրոջ մոտ խոսք բանալով այն
վիրավորանքի մասին, որ նրա կարծիքով քրոջը պատճառում էր դուքսը՝ դամային
պահելով որպես սիրուհի, նա ասաց, որ եթե քույրը ցանկանա, ինքը մեծապես
կօգնի նրան՝ դամային փախցնելով նրա բնակության վայրից և տանելով իր հետ։
Դքսուհին, որ կարծում էր, թե նա այդ բանն անելու է իր, այլ ոչ թե աղջկա
նկատմամբ տածած սիրուց, ասաց, թե շատ գոհ կլինի, եթե միայն գործն այնպես
արվի, որ դուքսը երբևէ գլխի չընկնի, թե դա իր ցանկությամբ է եղել։
Կոստանդինը խոստացավ անպայման այդպես անել։ Ուստի դքսուհին համաձայնեց, որ
նա վարվի ըստ իր կամեցողության։ Կոստանդինը հրամայեց թաքուն մի թեթև նավակ
պատրաստել, և մի երեկո նավակն ուղարկեց այն պարտեզի մոտերքը, որտեղ ապրում
էր դաման, նավակում գտնվողներին սովորեցնելով, թե ինչ պիտի անեն. ապա այլոց
հետ գնաց այն պալատը, որտեղ գտնվում էր դաման։ Այստեղ դամայի դրանիկները և
նա ինքը սրտանց ընդունեցին նրան։ Դաման Կոստանդնի ցանկությամբ իր
սպասավորների և նրա ընկերակիցների հետ գնաց պարտեզը։ Կոստանդինը, պատրվակ
բռնելով, թե դուքսի անունից նրան բան ունի ասելու, նրա հետ միասին ուղղվեց
դեպի ծովափին նայող դարբասը, որն արդեն բացել էր նրա ընկերներից մեկը։
Պայմանավորյալ նշանով նավակը մոտ կանչելով, նա հրամայեց անմիջապես դամային
բռնել և դնել մեջը, իսկ ինքը նրա սպասավորներին դիմելով ասաց. «Թող ոչ ոք
տեղից չշարժվի՛ և ոչ մի խոսք չասի, եթե ցանկանում է ողջ մնալ, քանզի ես
ցանկանում եմ ոչ թե դուքսի ձեռքից խլել նրա սիրուհուն, այլ վերջ տալ այն
անարգանքին, որ այս կինը պատճառում է քրոջս»։ Ոչ ոք սիրտ չարեց պատասխանել
նրան, և նա, յուրայինների հետ մտնելով նավակը, հրամայեց թիավարել ու
հեռանալ ափից։ Թիավարողներն էլ ոչ թե թիավարում, այլ ուղղակի սլանում էին,
և մյուս օրը լուսաբացին հասան Էգինա։ Այստեղ ափ իջնելով և հանգստանալով,
Կոստանդինը զվարճացավ դամայի հետ, որը ողբում էր իր ճակատագրական
գեղեցկությունը։ Ապա վերստին նավակ նստելով, նրանք մի քանի օր անց հասան
Քիոս։ Վախենալով հոր կշտամբանքներից, և որպեսզի առևանգած դամային իր ձեռքից
չխլեին, Կոստանդինը որոշեց մնալ Քիոսում, որն անվտանգ վայր էր։ Դաման մի
քանի օր ողբաց իր դժբախտությունը, բայց այնուհետև սփոփվելով Կոստանդնի
կողմից, ինչպես և անցյալ անգամ, սկսեց հաճույք զգալ այն բանից, որ նրա
համար կանխորոշել էր բախտը։

Երբ տեղի էր ունենում այդ ամենը, Օսբեկը, որ այն ժամանակ թուրքաց թագավորն
էր և շարունակ պատերազմում էր կայսեր դեմ, դիպվածի բերումով ժամանեց
Զմյուռնիա, և երբ նրա ականջին հասավ, թե Կոստանդինը Քիոսում պագշալի կյանք
է վարում իր առևանգած կնոջ հետ, առանց որևէ նախազգուշության դիմելու, մի
գիշեր մի քանի թեթև զինված նավերով հասնելով կղզին և յուրայինների հետ
անաղմուկ մտնելով քաղաք, շատերին բռնեց հենց անկողիններում, նախքան նրանք
կիմանային, որ թշնամի է հարձակվել։ Մյուսներին, որոնք արթնանալով զենք էին
առել, նրա յուրայինները կոտորեցին և, ողջ քաղաքը հրի մատնելուց հետո,
նավերի վրա ավար ու գերիներ բարձած, վերադարձան Զմյուռնիա։ Երբ Օսբեկը, որ
երիտասարդ էր, ժամանեց այստեղ և, ավարը աչքի անցնելով, հանդիպեց
գեղեցկուհուն ու իմացավ, որ դա հենց այն կինն է, որին քնած ժամանակ հանել
են Կոստանդնի անկողնից, չափազանց ուրախացավ նրան տեսնելու համար և անհապաղ,
դամային կնության առնելով, հարսանիք արեց և մի քանի ամիս ուրախ ու զվարթ
ապրեց նրա հետ։

Նախքան այդ դեպքերը, կայսրը Կապադովկիայի թագավոր Բազանի հետ դաշն էր
կնքում, որպեսզի մի կողմից ինքն իր ուժերով դուրս գար Օսբեկի դեմ, մյուս
կողմից էլ Բազանը հարձակվեր իր զորքով, սակայն նա դեռևս լիովին չէր կնքել
դաշինքը, քանզի Բազանը մի այնպիսի պայման էր դրել, որ կայսրը նպատակահարմար
չէր համարում կատարել. լսելով որդու հետ պատահածը, նա, չափազանց վշտացած,
անհապաղ բավարարեց Կապադովկիայի թագավորի պահանջը՝ ամենայն կերպ նրան
հորդորելով դուրս գալ Օսբեկի դեմ, ինքն էլ պատրաստվելով հարձակվել մյուս
կողմից։ Այդ լսելով, Օսբեկը զորք ժողովեց, և մինչ երկու հզոր տիրակալները
կկարողանային նրա թիկունքն անցնել, շարժվեց Կապադովկիայի թագավորի դեմ,
գեղեցկուհի կնոջ պահպանությունը հանձնելով իր հավատարիմ սպասավորին ու
ընկերոջը։ Որոշ ժամանակից հետո հանդիպելով Կապադովկիայի թագավորին, նա
ճակատամարտեց ու սպանվեց, իսկ զորքը պարտվեց և ցաք ու ցրիվ եղավ։ Դրա
հետևանքով Բազանն սկսեց անարգել շարժվել դեպի Զմյուռնիա, և ճանապարհին
բոլորն իրենց հնազանդությունն էին հայտնում հաղթողին։ Օսբեկի սպասավորը,
անունը Անտիոք, որի պահպանությանն էր հանձնված գեղեցկուհին, թեև տարիքն
առած մարդ էր, տեսնելով, թե որքան չքնաղ է այդ կինը, սիրահարվեց նրան,
դրժելով իր տիրոջ ու բարեկամի նկատմամբ տածած հավատարմությունը։ Եվ քանի որ
դաման գիտեր նրա լեզուն (մի բան, որ իր համար շատ հաճելի էր, քանզի մի քանի
տարի ստիպված էր եղել ապրել խուլ ու համրի պես, ոչ ոքի չհասկանալով և ոչինչ
չկարողանալով հասկացնել), ապա և Անտիոքը, իր սիրուց մղված, մի քանի օրում
այնպես մտերմացավ նրա հետ, որ շատ չանցած, այլևս չհոգալով պատերազմի
դաշտում զարկող ու զարնվող իր տիրոջ մասին, նրա հետ ոչ միայն բարեկամական,
այլև սիրային մտերմություն սկսեց, սրտի ուզածի չափ գոհանալով մահճի
ծածկույթի ներքո։ Երբ լսեցին, որ Օսբեկը պարտված է ու սպանված, իսկ Բազանը
մոտենում է, ճանապարհին ամեն ինչ թալանելով, նրանք խոսքը մեկ արած,
որոշեցին չսպասել նրա հայտնվելուն և, առնելով Օսբեկին պատկանող թանկարժեք
իրերի մեծ մասը, թաքուն ճանապարհ ընկան ու հասան Ռոդոս։

Շատ չէին ապրել նրանք այստեղ, որ Անտիոքը մերձիմահ հիվանդացավ։ Դիպվածի
բերումով նրան այցի եկավ Կիպրոսից ժամանած մի վաճառական, որին նա շատ էր
սիրում, և որը նրա մոտիկ ընկերն էր։ Զգալով որ մահը մոտ է, Անտիոքը որոշեց
իր կարողությունը և իր սիրած դամային հանձնել նրան։ Մեռնելուց քիչ առաջ
երկուսին էլ կանչելով՝ նա ասաց. «Տարակույս չունեմ, որ մահս մոտ է, և դա
մեծ վիշտ է պատճառում ինձ, որովհետև կյանքն ինձ համար երբեք այնքան հաճելի
չի եղել, որքան այժմ։ Ճիշտ է, ինձ համար այն էլ է բավական, որ այժմ, երբ
ուզեմ֊չուզեմ պիտի մեռնեմ, հոգիս ավանդում եմ երկու այնպիսի անձանց ձեռքերի
վրա, որոնց այս աշխարհում բոլորից շատ եմ սիրում, այսինքն, թանկագի՛ն
բարեկամս, քո և այս կնոջ ձեռքերի վրա, որին՝ ճանաչելուցս ի վեր սիրում էի
կյանքիցս ավելի։ Ճիշտ է, ծանր է ինձ համար, որ իմ մահից հետո նա այստեղ
մնալու է անօգնական և զուրկ որևէ մեկի բարի խորհրդից, քանի որ օտարերկրուհի
է։ Եվ ինձ համար ավելի ծանր պիտի լիներ, եթե ես չգիտենայի, որ դու գտնվում
ես այստեղ և իմ նկատմամբ տածած սիրո պատճառով նրա համար կհոգաս այնպես,
ինչպես պիտի հոգայիր ինձ համար։ Ուստի և աղաչում եմ իմ ամբողջ էությամբ, որ
եթե մեռնելու լինեմ՝ դու խնամակալությանդ տակ առնես և իմ կարողությունը, և
նրան, ու երկուսի հետ էլ վարվես այնպես, ինչպես, քո կարծիքով, լավ կլինի
հոգուս հանգստության համար։ Իսկ քեզ, անգի՛նս, խնդրում եմ մահիցս հետո
չմոռանաս ինձ, որպեսզի ես այն աշխարհում կարողանամ պարծենալ, թե այստեղ
սիրված եմ բնության ստեղծած ամենագեղեցիկ կնոջից։ Եթե ինձ հույս ներշնչեք,
որ կկատարեք իմ այդ երկու ցանկությունը, ապա տարակույս չի կարող լինել, որ
ես կմեռնեմ սփոփված սրտով»։

Լսելով այս խոսքերը, նրա բարեկամ վաճառականը և դժբախտ աղջիկը լալիս էին։
Երբ նա ավարտեց իր խոսքը, նրանք սկսեցին մխիթարել նրան, ազնիվ խոսք տալով,
թե նրա մահից հետո կկատարեն այն ամենը, ինչ խնդրում էր նա։ Եվ շատ չանցած
նա վախճանվեց, իսկ նրանք էլ հանգուցյալին թաղեցին պատվով։ Այնուհետև, մի
քանի օր անց, երբ կիպրոսցի վաճառականը Ռոդոսում վերջացրել էր իր բոլոր
գործերը և մտադիր էր այնտեղ գտնվող կատալոնյան նավով վերադառնալ Կիպրոս,
գեղեցկուհուն հարցրեց, թե նա ինչ է մտածում անել, քանի որ ինքն ստիպված է
Կիպրոս վերադառնալ։ Նա պատասխանեց, որ եթե նրան հաճո լինի՝ սիրով կգնա նրա
հետ, հույս ունենալով, որ նա, Անտիոքի սիրուն, իրեն իր մոտ կառնի և կվարվի
ինչպես իր քրոջ հետ։ Վաճառականը պատասխանեց, թե պատրաստ է կատարելու նրա
ամեն մի ցանկությունը, իսկ որպեսզի նրան ապահոված լիներ այն
տհաճություններից, որ կարող էին պատահել մինչև Կիպրոս հասնելը, նրան
դիտմամբ ներկայացնում էր իբրև իր կինը։ Երբ նրանք նավ նստեցին և նրանց մի
խցիկ հատկացրին նավի առաջամասում, նա, որպեսզի մարդիկ չմտածեին, որ իր
ասածն ու արածը իրար չեն բռնում, պառկեց նրա հետ միասին՝ մի փոքրիկ
մահճակալի վրա։ Դրա հետևանքը եղավ այն, ինչ նրանցից ոչ մեկի մտքով չէր
անցել Ռոդոսից ճանապարհվելիս, այսինքն՝ այն, որ աչքի առաջ ունենալով
մթությունը, հարմարությունն ու տաքուկ անկողինը, որի ներգործությունը փոքր
չէ, մոռացած իրենց բարեկամությունն ու սերը առ հանգուցյալ Անտիոքը,
անձնատուր միևնույն ցանկությանը և փոխադարձաբար գրգռված, նրանք մերձեցան
ավելի վաղ, քան հասած կլինեին Բաֆֆա, որտեղ ապրում էր կիպրոսցին։

Բաֆֆա հասնելուց հետո դաման առժամանակ ապրեց վաճառականի հետ։ Եղավ որ
ինչ֊որ գործով Բաֆֆա ժամանեց Անտիգոն անունով մի ազնվական, որը հարուստ էր
իր անցրած տարիների թվով ու խելքով, բայց աղքատ աշխարհիս բարիքների
տեսակետից, քանզի Կիպրոսի թագավորին ծառայելու ժամանակ բախտը շատ ու շատ
գործերում հակառակ էր եղել նրան։ Երբ մի անգամ նա անցնում էր այն տան
մոտով, որտեղ ապրում էր գեղեցկուհին, և երբ կիպրոսցի վաճառականն էլ
ապրանքներն առած Հայաստան էր գնացել, հանկարծ լուսամուտի առաջ նկատեց այդ
կնոջը, իսկ քանի որ կինը շատ գեղեցիկ էր, նա սկսեց ակնապիշ նայել և հիշել,
որ ինչ֊որ ժամանակ տեսել է նրան, բայց թե որտե՛ղ ոչ մի կերպ չկարողացավ
մտաբերել։ Գեղեցկուհին, որ երկար ժամանակ խաղալիք էր եղել բախտի ձեռքին և
որի դժբախտությունները վերջանալու վրա էին, հենց որ նկատեց Անտիգոնին,
իսկույն մտաբերեց, որ այդ մարդուն տեսել է Ալեքսանդրիայում, ուր նա իր հոր
արքունիքում բավական մեծ պաշտոն ուներ։ Դրա համար էլ նրա սրտում հանկարծ
հույս ծագեց, որ այդ մարդու խորհուրդների շնորհիվ թերևս նորից կարողանա
հասնել իր արքայական դիրքին, և, գիտենալով որ իր վաճառականը տանը չէ,
պատվիրեց որքան կարելի է շուտ ներս կանչել Անտիգոնին։ Երբ սա ներկայացավ,
աղջիկը քաշվելով հարցրեց, թե արդյոք նա ֆամագոստցի Անտիգոնը չէ՞, ինչպես
թվում է իրեն։ Անտիգոնը պատասխանեց դրականորեն և, բացի դրանից, ասաց.
«Մադո՛ննա, կարծես թե ես ճանաչում եմ ձեզ, միայն թե չեմ կարողանում հիշել,
թե որտեղ եմ տեսել, ուստի և խնդրում եմ, եթե միայն ձեզ համար անհաճո չի
լինի, ինձ օգնել հիշելու, թե ո՛վ եք դուք»։ Տեսնելով, որ դա իր ասած մարդն
է, դաման հոնգուր-հոնգուր լալով նրա վզովն ընկավ և փոքր֊ինչ հետո
Անտիգոնին, որ զարմանքից քար էր կտրել, հարցրեց, թե արդյոք նա
Ալեքսանդրիայում երբևէ իրեն չի՞ տեսել։ Լսելով այդ հարցը, Անտիգոնն
անմիջապես գլխի ընկավ, որ դա Ալատիելն է, սուլթանի դուստրը, որին համարում
էին ծովում խեղդված։ Նա ցանկացավ պատշաճ հարգ ու պատիվ մատուցել նրան, բայց
դաման, թույլ չտալով այդ բանն անել, Անտիգոնին խնդրեց առժամանակ նստել ու
մնալ իր մոտ։ Անտիգոնն այդպես էլ արեց և խոնարհաբար հարցրեց, թե ինչպե՛ս,
ե՛րբ և որտեղի՛ց է նա ընկել այդտեղ, քանի որ ամբողջ Եգիպտոսում բոլորը
հաստատ համոզված են, որ նա մի քանի տարի առաջ խեղդվել է ծովում։ Դաման
պատասխանեց. «Ես կցանկանայի, որ ավելի շուտ հենց այդպես եղած լիներ, քան թե
վարած լինեի այն կյանքը, որ ես վարել եմ. կարծում եմ, որ հայրս էլ նույնը
կցանկանար, եթե երբևէ իմանար այդ մասին»։ Այս ասելով, նա նորից սկսեց
հոնգուր-հոնգուր լալ ու ողբալ, ուստի Անտիգոնն ասաց. «Մադոննա, կարիք չկա
ժամանակից շուտ հուսահատվելու. պատմեցեք, խնդրեմ, ձեր գլխին եկածը և ձեր
անցրած կյանքը։ Գուցե աստծո օգնությամբ մենք դեռևս մի ցանկալի ելք
գտնենք»։--- «Անտիգո՛ն,--- ասաց գեղեցկուհին,--- երբ ես քեզ տեսա, ինձ
թվաց, թե հորս եմ տեսնում. մղված այն սիրուց ու նվիրվածությունից, որ
պարտավոր եմ ունենալ նրա նկատմամբ, ես սիրտս բաց արի քո առաջ, թեև կարող էի
այդ չանել, և քիչ մարդիկ կան, որոնց տեսնելով ես զգայի այն ուրախությունը,
որ այժմ զգում եմ՝ բոլորից առաջ քեզ տեսնելով ու ճանաչելով։ Դրա համար էլ
ես, ինչպես հորս առաջ քեզ կպատմեմ այն ամենը, ինչ շարունակ բոլորից թաքուն
եմ պահել իմ ձախորդությունների ընթացքում։ Եթե իմ պատմածը լսելուց հետո
որևէ հնար կգտնես իմ անցյալ վիճակը վերականգնելու համար, խնդրում եմ
գործադրես այդ հնարը. եթե ոչ մի հնար չես գտնի, աղաչում եմ երրեք ոչ ոքի
չասես, որ ինձ տեսել ես կամ իմ մասին որևէ բան լսել»։ Այս ասելուց հետո
աղջիկը, անդադար լալով, պատմեց ամեն ինչ՝ սկսած Մայորկայի մոտ պատահած
նավաբեկության օրից մինչև ներկա պահը։ Այդ ամենը Անտիգենին ստիպեցին լաց
լինել կարեկցաբար։ Մի փոքր միտք անելուց հետո նա ասաց. «Մադո՛ննա, քանի որ
ձեզ պատահած դժբախտությունների ժամանակ անհայտ է մնացել, թե դուք ո՛վ եք,
ապա ես տարակույս չունեմ, որ ձեզ ձեր հորը կվերադարձնեմ որպես առավել
սիրելի դստեր, իսկ դել Գարբո թագավորին՝ որպես իր կնոջը»։ Երբ աղջիկը
հարցրեց, թե դա ինչպես պիտի արվի, նա մի առ մի բացատրեց ինչ որ հարկավոր էր
անել։ Եվ որպեսզի այլևս որևէ ձգձգում չլիներ, Անտիգոնը անմիջապես
ուղևորվելով և հասնելով Ֆամագոստա՝ ներկայացավ թագավորին և ասաց. «Տե՛ր իմ,
եթե ցանկանաք, կարող եք չտեսնված պատվի արժանացնել ձեզ և միաժամանակ, առանց
մեծ կորուստ ունենալու, մեծ օգուտ տալ նվաստիս, որ աղքատացել է ձեր
արքունիքում ծառայելով»։ Թագավորը հարցրեց, թե այդ ինչպե՞ս։ Այնժամ
Անտիգոնն ասաց. «Բաֆֆա է ժամանել չքնաղագեղ մի աղջիկ, սուլթանի դուստրը,
որի մասին վաղուց ասում էին, թե խեղդվել է ծովում։ Իր պատիվը պաշտպանելու
համար նա երկար ժամանակ շատ ձախորդությունների է հանդիպել, ներկայումս
գտնվում է աղքատության մեջ և ցանկանում է վերադառնալ հոր մոտ։ Եթե
կբարեհաճեք նրան բերել տալ իմ հսկողության ներքո, ապա դա մեծ պատիվ կբերեր
ձեզ, իսկ ինձ՝ մեծ օգուտ, և չեմ կարծում, թե սուլթանը երբևէ կարող է
մոռանալ այդ ծառայությունը»։ Միապետը, թագավորական մեծահոգությունից մղված
անհապաղ պատասխանեց, թե համաձայն է։ Աղջկա հետևից պատվավոր սուրհանդակներ
ուղարկելով, նա պատվիրեց նրան բերել Ֆամագոստա, որտեղ թագավորն ու թագուհին
նրան ընդունեցին աննկարագրելի հանդեսով և փառահեղ մեծարումներով։ Երբ
այնուհետև թագավորն ու թագուհին նրան հարցրին նրա արկածների մասին, նա այդ
ամենը պատմեց այնպես, ինչպես Անտիգոնը սովորեցրել էր։

Մի քանի օր հետո թագավորը, աղջկա խնդրանքով, արանց և կանանց պատվավոր
շքախմբով, որի գլուխ էր կարգված Անտիգոնը, նրան ուղարկեց սուլթանի մոտ։
Ավելորդ է հարցնել, թե նա, ինչպես և Անտիգոնն ու իր ընկերակիցները ինչպիսի
շուքով ընդունվեցին։ Երբ դաման փոքր֊ինչ հանգստացավ, սուլթանը ցանկացավ
իմանալ, թե ինչպե՛ս է նա ողջ մնացել և որտե՛ղ էր գտնվում այսքան ժամանակ՝
ոչ մի լուր չտալով իր վիճակի մասին։ Այնժամ դաման, լավ հիշելով Անտիգոնի
խրատները, սկսեց այսպես խոսել. «Հա՛յր իմ, իմ ճանապարհվելու մոտ քսաներորդ
օրը մեր նավը, զարհուրելի փոթորկից ջախջախված արևմտյան Ակվամորտա կոչվող
վայրի մոտերքը գիշերով զարնվեց ափին։ Թե ինչ պատահեց նավի վրա գտնվող
մարդկանց՝ չգիտեմ, միայն այն եմ հիշում, որ երբ օրը լուսացավ և ես էլ ասես
հարություն առա, տեղի բնակիչները նկատեցին բեկբեկված նավը և չորս կողմից
վազեցին֊եկան թալանելու։ Նրանք ափ հանեցին ինձ և իմ երկու ուղեկցուհիներին,
որոնց երկու երիտասարդներ հափշտակեցին և սկսեցին փախչել մեկը մի, մյուսն
այլ ուղղությամբ, իսկ թե ինչ պատահեց նրանց՝ այնպես էլ չիմացա։ Երբ ինձ, որ
դիմադրում էի, բռնեցին երկու երիտասարդներ, քաշքշելով ծամերիցս, և երբ ես
լալիս էի աղեկտուր, եղավ որ ինձ փախցնողները ճանապարհ ընկան, որ մտնեն մի
մեծ անտառ, իսկ այդ ժամանակ այնտեղով անցնում էին չորս հեծյալներ։ Նկատելով
նրանց, երիտասարդներն ինձ թողնելով, իսկույն սկսեցին փախչել։ Հեծյալները,
որոնք ինձ իշխանավոր մարդիկ թվացին, այդ տեսնելով քշեցին֊հասան ինձ և
սկսեցին երկար հարցուփորձ անել, ես էլ խոսեցի երկար, բայց ո՛չ ես հասկացա
նրանց, ո՛չ նրանք՝ ինձ։ Երկար խորհրդակցելուց հետո ինձ նստեցրին իրենց
ձիերից մեկի վրա և տարան֊հասցրին մի վանք, որտեղ նրանց հավատին պատկանող
կույսեր են ապրում։ Թե ինչ ասացին այդ կույսերին՝ չգիտեմ, միայն թե սրանք
ինձ ընդունեցին սիրալի կերպով և շարունակ պատվում էին, և հետագայում նրանց
հետ մեծ ջերմեռանդությամբ ծառայում էի Խորունկ Սարամեջի սբ. Կանգնյալին,
որին այդ երկրի կանայք շատ են սիրում։ Երբ որոշ ժամանակ ապրեցի նրանց մոտ և
քիչ-միչ սովորեցի նրանց լեզուն, և երբ ինձ հարցնում էին, թե ո՞վ եմ և
որտեղացի՞,--- իսկ ես էլ գիտենալով, թե որտեղ եմ գտնվում և վախենալով, որ
ճշմարտությունն ասելու դեպքում միգուցե ինձ վռնդեն որպես անհավատի,---
պատասխանում էի, թե Կիպրոսում ապրող մի շատ երևելի մարդու աղջիկ եմ, թե երբ
ինձ կնության էին ուղարկում Կրիտոս՝ փոթորիկը մեզ նետեց այստեղ և ափին
զարնելով ջարդուխուրդ արեց մեր նավը։ Հաճախ առավել վատից վախենալով,
կատարել եմ նրանց ծեսերը, երբ այդ կանանց մեծավորը, որին մայրապետ են
ասում, ինձ հարցրեց, թե արդյոք ցանկանո՞ւմ եմ վերադառնալ Կիպրոս, ասացի, թե
դա իմ ամենամեծ ցանկությունն է։ Սակայն նա, ցանկանալով պաշտպանած լինել իմ
պատիվը, երբեք չէր ուզում ինձ վստահել Կիպրոս գնացողներից որևէ մեկին,
մինչև որ սրանից մոտ երկու ամիս առաջ Ֆրանսիայից չժամանեցին մի քանի
պատվելի մարդիկ՝ իրենց կանանց հետ, որոնցից մեկը մայրապետի ազգակցուհին էր։
Լսելով, որ նրանք գնում են Երուսաղեմ՝ այցելելու սուրբ գերեզմանը, որի մեջ,
հրեաների ձեռքով սպանվելուց հետո, թաղված է նա, որին նրանք աստված են
համարում, մայրապետն ինձ հանձնեց այդ մարդկանց, խնդրելով հասցնել Կիպրոս՝
հորս մոտ։ Երկար կլիներ պատմել, թե այդ պատվարժան մարդիկ ինձ ինչպես
հարգում էին ու պատվում, թե նրանք և իրենց կանայք ինձ որքան սիրալիր
ընդունեցին։ Եվ այսպես, նավ նստելով՝ մենք մի քանի օրից հետո հասանք Բաֆֆա։
Երբ տեղ հասա, տեղացիներից ոչ ոքի չճանաչելով և չիմանալով, թե ի՛նչ ասեմ
այն պատվարժան մարդկանց, որոնք պատվելի կնոջ խնդրանքով ցանկանում էին ինձ
տանել ու հանձնել հորս,--- այդ ժամանակ տերը, երևի ինձ գթալով, այնպես
արեց, որ Բաֆֆայում, հենց ափ իջնելու պահին, ինձ հանդիպեց Անտիգոնը։
Իսկույն մոտ կանչելով նրան, ես մեր լեզվով,--- որպեսզի այն պատվելի մարդիկ
և նրանց կանայք չհասկանային,- ասացի, որ նա ինձ այնպես դիմավորի՝ որպես թե
ես իր աղջիկն եմ։ Նա անմիջապես հասկացավ իմ միտքը, դիմավորեց մեծ
ուրախությամբ և, որքան իր աղքատիկ միջոցները թույլ էին տալիս, պատվեց այն
հարգարժան մարդկանց ու նրանց կանանց, և ինձ տարավ Կիպրոսի թագավորի մոտ,
որն ինձ ընդունեց և ձեզ մոտ ուղարկեց այնպիսի շուքով, որ անկարող եմ
պատմել։ Եթե որևէ բան բաց թողեցի, թող պատմի Անտիգոնը, որը ինձնից շատ
անգամ է լսել իմ պատմությունը»։

Այնժամ սուլթանին դիմելով, Անտիգոնն ասաց. «Տե՛ր իմ, ձեր դուստրը այդ ամենը
ձեզ պատմեց ճիշտ և ճի՛շտ այնպես, ինչպես հաճախ ինձ պատմել է և ինչպես
պատմում էին նրա հետ ժամանած պատվարժան այրերն ու տիկինները։ Նա միայն մի
բան բաց թողեց իր պատմությունից,--- և, կարծում եմ, դա այն պատճառով չասաց,
որ իրեն չէր պատշաճի,--- իսկ դա այն է, որ նրա հետ ժամանած այն արժանապատիվ
այրերն ու տիկիններր պատմում էին կույսերի հետ նրա վարած սուրբ կյանքի, նրա
բարերարության և գովելի վարքի ու բարքի մասին, նաև այն մասին, թե ինչպես
էին արտասվում ու ողբում նրան ճամփու դնող տղամարդիկ ու կանայք, երբ ինձ
մոտ ուղարկելիս հրաժեշտ էին տալիս։ Մի խոսքով, այս ամբողջ օրր և վաղվա
գիշերն էլ բավական չէր լինի, եթե ես ցանկանայի մի առ մի պատմել այն ամենը,
որ ինձ ասացին. կասեմ միայն, և այդքանն էլ բավ է, որ, ինչպես կարելի է
եզրակացնել նրանց ասածներից և իմ աչքով տեսածից, դուք կարող եք պարծենալ,
որ ձեր դուստրն ավելի գեղեցիկ է, ավելի պարկեշտ ու ավելի առաքինի, քան
թագակիր տիրակալներից որևէ մեկի դուստրը»։ Այդ ամենը մեծ ուրախություն
պատճառեց սուլթանին, և նա շատ ու շատ անգամ աղաչեց աստծուն, որ նա իրեն ուժ
ու կարողություն տա ըստ արժանվույն հատուցելու այն բոլոր անձանց, որոնք
պատվել ու մեծարել էին իր աղջկան, առանձնապես Կիպրոսի թագավորին, որը նրան
ուղարկել էր այդպիսի մեծարումներով ու շուքով։ Մի քանի օր հետո հրամայելով
Անտիգոնի համար թանկարժեք ընծաներ պատրաստել, նա նրան իրավունք տվեց
վերադառնալ Կիպրոս, նամակների և հատուկ դեսպանների միջոցով թագավորին խորին
շնորհակալություն հայտնելով այն ամենի համար, որ նա արել էր իր դստեր
սիրուն։ Այդ անելուց հետո, ցանկանալով գործը մինչև վերջը հասցնել, այսինքն՝
աղջկան ամուսնացնել դել Գարբո թագավորի հետ, նա մի նամակով նրան բացատրեց
ամեն ինչ, միաժամանակ ավելացնելով, որ եթե նա ցանկանում է իր աղջկան
կնության առնել, ապա թող մարդ ուղարկի տանելու։ Շատ ուրախացավ դել Գարբո
թագավորր և, մեծ շուքով իր դեսպաններին ուղարկելով աղջկա հետևից, նրան
ընդունեց ցնծալով։ Իսկ աղջիկը, որ, երևի, մի տասը հագար անգամ կենակցել էր
այն ութ տղամարդկանց հետ, նրա առագաստը մտավ իբրև կույս, հավատացրեց նրան,
թե ինքր հենց այդպիսին է, որ կա, և, դառնալով թագուհի, երկար ժամանակ նրա
հետ ապրեց ուրախ ու զվարթ։ Ահա թե ինչու մարդիկ ասում են՝ շուրթերը
համբույրներից չեն մաշվում, այլ նորում են ինչպես լուսինը։


## Նովել ութերորդ

_Անվերսի կոմսը, որի դեմ սուտ մեդադրանք էր հարուցված, փախստական է դառնում՝
իր երկու երեխաներին թողնելով Անգլիայի տարբեր վայրերում. վերադառնալով
ծպտված, նրանց լավ վիճակի մեջ է տեսնում. ձիապանի պաշտոնով մտնում է
Ֆրանսիայի թագավորի զորաբանակը և, անմեղ ճանաչվելով, արժանանում իր նախկին
դիրքին։_

Գեղեցկուհու արկածների պատմությունը լսելի՝\' դամաները խորունկ հառաչներ
էին արձակում, բայց ո՛վ կարող է ասել, թե ինչն էր դրանց պաաճառր։ Թերևս
կային այնպիսիները, որոնք հառաչում էին ոչ այնքան կարեկցանքից, որքան այդ
հաճախակի ամուսնությունների փափագից դրդված։ Սակայն այժմ չխոսենք այդ
մասին։ Երբ նրանք ծիծաղեցին Պամֆիլոյի վերջին խոսքերի վրա և թագուհին
տեսավ, որ դրանցով նովելն ավարտվեց, դառնալով Ելիզային՝ հրամայեց
շարունակել ըստ սահմանված կարգի։ Եվ Ելիզան հաճությամբ կատարեց նրա
ցանկությունը՝ սկսելով այսպես.--- Ընդարձակ է դաշտն այն, ուր մենք այսօր
պտույտ ենք գործում, և չկա որևէ մեկը, որն ի վիճակի չլինի մեծ դյուրությամբ
վազելու ոչ միայն մեկ, այլև տասն ասպարեզ, քանզի բախտն այդ դաշտը լցրել է
այնքան շատ անակնկալ ու վայրագ պատահականություններով։ Ուստի, սկսելով
պատմել անսահմանորեն բազում այդ դեպքերից մեկը, կասեմ, որ երբ հռոմայեցոց
թագավորական պատվատիտղոսը ֆրանսիացիներից գերմանացիներին անցավ, այդ երկու
ժողովուրդների միջև մեծ թշնամություն և անվերջանալի պատերազմ ծագեց։ Դրա
հետևանքով, ինչպես իրենց երկիրը պաշտպանելու, այնպես էլ մյուս երկրի վրա
հարձակվելու համար, Ֆրանսիայի թագավորն ու նրա որդին, հավաքելով իրենց
աշխարհի, ինչպես և օգնելու կարող բոլոր ազգականների ու բարեկամների ուժերը,
մեծ զորք հանեցին, որ գնան թշնամու վրա։ Բայց կռվի ելնելուց առաջ
չցանկանալով թագավորությունն առանց կառավարողի թողնել, նրանք, գիտենալով,
որ Անվերսի կոմս Գվալտյերին, այդ մեծազարմ ու իմաստուն մարդը, իրենց
հավատարիմ բարեկամն է ու ծառան, և ենթադրելով, որ նա, չնայած ռազմի
գործերին հմուտ լինելուն, ավելի հակված է դեպի փափկակեցությունը, քան դեպի
պատերազմը, թողեցին, որ նա իրենց փոխարեն, որպես ընդհանուր փոխարքա,
կառավարի Ֆրանսիայի թագավորությունը, ապա ճանապարհ ընկան։ Եվ ահա
Գվալտյերին խելամտորեն և ըստ պատշաճի սկսեց վարել իրեն տրված պաշտոնը,
շարունակ ամեն հարցի առթիվ խորհրդակցելով թագուհու և նրա հարսի հետ։ Թեև
նրանք հանձնված էին նրա պահպանությանն ու իշխանությանը, նա, այնուհանդերձ,
նրանց հարգում ու պատվում էր որպես թագուհիների և ավագների։ Շատ գեղեցիկ
մարդ էր հիշյալ Գվալտյերին, մոտ քառասուն տարու, այնպես գրավչաթով ու
վարվեցող, ինչպես կարող է լինել մի ազնվական, և այն էլ ասեմ, որ նա իր
ժամանակի ամենահմայիչ ասպետն էր, որ, ավելի քան որևէ մեկը, հոգում էր իր
անձը գեղեցկացնելու մասին։ Եվ ահա, երբ Ֆրանսիայի թագավորն իր որդու հետ
գտնվում էր հիշյալ պատերազմում, իսկ Գվալտյերին,--- որի կինը մեռել էր,
թողնելուվ մի փոքրիկ տղա և մի նույնպիսի աղջիկ,--- հաճախ լինում էր
արքայատիկնանց արքունիքներում՝ նրանց հետ զրուցելով թագավորության պետքերի
մասին, եղավ որ արքայազնի կինն սկսեց այլ կերպ նայել նրան և, մեծ
հաճությամբ դիտելով նրա անձը, բարքն ու վարքը, սիրահարվեց բոցակեզ և
անզուսպ սիրով։ Գիտակցելով, որ ինքը ջահել է ու թարմ, և գիտենալով, որ
կոմսը կին չունի, նա մտածում էր, թե դյուրավ կբավարարի իր ցանկությունը և,
տեսնելով որ դրան կարծող է խանգարել լոկ իր ամոթխածությունը, որոշեց ամոթը
մի կողմ դնել և նրան ամեն ինչ խոստովանել։ Եվ մի անգամ, երբ նա մենակ էր, և
ժամը պատեհ էր համարում, պատվիրեց կոմսին կանչել՝ իբր թե այլ բանի մասին
զրուցելու։ Կոմսը, որի մտքերը շատ էին հեռու տիկնոջ մտքերից, եկավ առանց
հապաղելու։ Երբ նրանք տիկնոջ ցանկությամբ նստեցին բազմոցին, սենյակում
մնալով մենակ, և երբ կոմսն արդեն երկրորդ անգամն էր հարցնում իրեն կանչելու
պատճասը, իսկ նա շարունակ լռում էր, վերջապես, սիրո զգացմունքից պարտված,
ամոթից կաս֊կարմիր կտրած, հազիվ զսպելով լացը և ողջ մարմնով գողալով, նա
բեկբեկուն ձայնով այսպես խոսեց. «Ո՛վ թանկագին ու սիրելի բարեկամ և տերդ
իմ, որպես իմաստուն մարդ դուք շատ լավ գիտեք, թե որքան թույլ արարածներ են
տղամարդիկ ու կանայք, որոնցից ոմանք, այլևայլ պատճառներով, շատ ավելի են
թույլ, քան մյուսները։ Դրա համար էլ նույն հանցանքը կատարած տարբեր
մարդկանց, յուրաքանչյուրի տարբեր հատկությունների պատճառով, արդարադատ
դատավորը չի տա միևնույն պատիժը։ Ո՞վ կարող է ժխտել, որ աղքատ տղամարդը կամ
աղքատ կինը, որոնք ստիպված են տքնությամբ վաստակել իրենց ապրուստը, սիրո
կրքերին տրվելու դեպքում ավելի են արժանի նախատվելու, քան հարուստ ու
անզբաղ կինը, որին ոչինչ չի պակասում իր ցանկությունները գոհացնելու համար։
Կարծում եմ, որ ոչ ոք դա չի ժխտի։ Ուստի, գտնում եմ, որ հիշածս պայմանները
պետք է մեծապես ծառայեն իրենց զորությանը ենթակա կնոջը արդարացնելու
գործին, եթե նա տրվել է սիրո զգացումին, և այնուհետև նրան անպարտ ճանաչեն
խելացի ու ազնիվ սիրեկան ընտրած լինելու համար, եթե սիրող կինն իսկապես
այդպես է վարվել։ Եվ քանի որ այդ երկու պայմաններն իմ հարցում միավորվել էն
և, բացի դրանից, կան ուրիշ պայմաններ էլ, ինչպես՝ իմ ջահելությունն ու
ամուսնուս բացակայությունը, որոնք ինձ տրամադրում են սիրել, ապա թող դրանք
ձեր առջև բարբառեն իմ օգտին և ի պաշտպանություն իմ սիրավառ ցանկության։ Եթե
ասածներս համոզում են ձեզ, ինչպես որ պիտի համոզեն ամեն մի խելացի մարդու,
ապա աղաչում եմ՝ ինձ խորհուրդ տալ և օգնեք մի գործում, որի մասին այժմ
պատմելու եմ ձեզ։ Բանն այն է, որ ամուսնուս բացակայության միջոցին ի վիճակի
չլինելով դիմադրել զգայնական ցանկություններիս և սիրո ներգործությանը,
որոնք այնպիսի զորություն ունեն, որ ընկճել են ու ամենայն օր ընկճում են ոչ
միայն թուլակամ կանանց, այլև ամենազորեղ տղամարդկանց, ապրելով, ինչպես
տեսնում եք, լիության մեջ և միանգամայն անգործ, ես ինձ թույլ եմ տվել
ենթարկվել սիրո հրապույրներին և սիրահարվել։ Գիտեմ, որ արածս, եթե դա
հայտնի դառնա, պարկեշտ բան չէ, թեև ես դա համարում եմ ոչ այնքան անպարկեշտ՝
քանի դեռ անհայտ է։ Այնուհանդերձ, Ամուրն իմ նկատմամբ այնքան ողորմած
գտնվեց, որ ոչ միայն ինձ չզրկեց սիրեկան ընտրելու համար անհրաժեշտ խելքից,
այլև մեծապես օգնեց ինձ այդ բանում՝ մատնացույց անելով ձեզ՝ որպես մի
մարդու, որն արժանի է սիրված լինելու ինձ նման մի կնոջից, այո, ձեզ, որին
ես համարում եմ, եթե միայն կարծիքս ինձ չի դավաճանում, ամենագեղեցիկ,
ամենադուրեկան, ամենասիրաթով ու ամենախելացի ասպետը, որ կարելի է գտնել
Ֆրանսիայի թագավորության մեջ։ Եվ եթե ես իրավունք ունեմ ասելու, որ ապրում
եմ առանց ամուսնու, դուք էլ զրկված եք կնոջից։ Ուստի հանուն այն սիրո, որ
տածում եմ ձեր նկատմամբ, ձեզ խնդրում եմ ինձ չզրկել ձեր սիրուց, խղճալ
ջահելությանս, որն ինձ ստիպում է հալվել, ինչպես սառույցը կրակից»։ Այդ
ասելուց հետո նրա արցունքները հոսեցին այնպես հորդաբուխ, որ այլևս ի վիճակի
չեղավ խոսքը շարունակելու, թեև ցանկանում էր աղերսել կրկին ու կրկին, և
դեմքը վար հակելով, ասես թե հուսաբեկ, գլուխն արտասվաթոր խոնարհեց կոմսի
կրծքին։ Եվ կոմսը, որպես ազնիվ ասպետ, սկսեց խիստ արտահայտություններով
հանդիմանել այդ անմիտ զգացմունքը, հեռու վանկով իրենից տիկնոջը, որը
պատրաստ էր նրա վզովն ընկնել, և երդվեց ու ասաց, թե ինքն ավելի շուտ
կհանդուրժի իրեն քառատել, քան թույլ տալ, որ ինքը կամ մի ուրիշը այդպիսի
ոճիր գործի իր տիրոջ պատվի դեմ։ Այս լսելուն պես տիկինը անմիջապես մոռացավ
իր սերը և համակվելով սոսկալի ցասմամբ՝ ասաց. «Ինչպես եք համարձակվում,
անարժա՛ն ասպետ, ծանակել իմ ցանկությունը։ Փառք կտաք աստծուն, եթե ես, որին
ցանկանում եք մահվան դուռը հասցնել, ձեզ չստիպեմ մեռնել կամ չջնջեմ աշխարհի
երեսից»։ Եվ այս ասելով, անմիջապես բռնեց իր վարսերից, կատաղորեն
գզեց-գզգզեց և, հագուստը պատառոտելով, սկսեց բարձրաձայն ճչալ. «Օգնեցե՜ք,
օգնեցե՜ք, Անվերսի կոմսն ուզում է ինձ բռնաբարել»։ Հենց որ կոմսն այդ
տեսավ, ապա ավելի շատ վախենալով պալատականների նախանձից, քան իր խղճի
խայթից, և գիտենալով, որ մարդիկ ավելի շուտ տիկնոջ խարդավանքին պիտի
հավատան, քան իր անմեղությանը, շտապ ոտքի ելավ, դուրս նետվեց սրահից ու
պալատից և վազեց դեպի իր տունը և, այլևս առանց երկար ու բարակ մտածելու,
երեխաներին նստեցրեց ձիերի վրա և, ինքն էլ ձի հեծնելով, ամենայն ճեպով
ճանապարհ ընկավ դեպի Կալե։ Տիկնոջ ճչոցի վրա վազեցին ու եկան շատերը և,
տեսնելով նրա վիճակն ու իմանալով, թե ինչո՛ւ էր ճչացել, ոչ միայն հակամետ
եղան նրա խոսքին հավատալու, այլև իրենց կողմից էլ ավելացրին, թե այլ կերպ
էլ չէր կարող լինել, քանի որ կոմսի գրավիչ վարվելակերպն ու շքեղ
հագուստները վաղուց ի վեր այդ նպատակն էին հետապնդում։ Ցանկանալով բռնել
կոմսին, նրանք մեծ կատաղությամբ նետվեցին դեպի նրա տունը։ Չգտնելով նրան,
տունը կողոպտեցին ու հիմնահատակ արին։ Դեպքի լուրը, այն նողկայի ձևով,
ինչպես պատմվում էր, գնաց ու հասավ զորաբանակ՝ թագավորին ու նրա որդուն։
Զայրանալով սաստկապես, նրանք կոմսին ու նրա ժառանգներին ցմահ աքսորի
դատապարտեցին, մեծամեծ պարգևներ խոստանալով նրան, ով կոմսին իրենց ձեռքը
կհաձներ կենդանի կամ մեռած։

Կոմսը, սոսկալի վշտացած, որ իր փախստյան պատճառով անմեղ տեղը մեղավոր է
ճանաչվել, իր զավակների հետ ժամանեց Կալե, չհայտնեց իր ով լինելը և, ոչ
ոքից չճանաչվելով, անմիջապես նավեց Անգլիա և, աղքատիկ հագուստով, գնաց
Լոնդոն։ Նախքան քաղաք մտնելը նա իր փոքրիկ երեխաներին մի առ մի բացատրեց,
թե նրանք ինչ պիտի անեն, նախ, համբերությամբ պետք է դիմանան իրենց թշվառ
վիճակին, որին անմեղաբար դատապարտված են չարակամ բախտի կողմից, և ապա՝ ամեն
կերպ գաղտնի պահեն և ոչ ոքի չասեն, թե որտեղի՛ց են եկել և ո՛ւմ երեխաներն
են, եթե կյանքը թանկ է իրենց համար։ Տղան, որի անունը Լուիջի էր, այն
ժամանակ թերևս ինը տարեկան կյիներ, իսկ աղջիկը՝ Վիոլանտան, հազիվ վեց
տարեկան էր։ Եվ որքան որ ներում էր նրանց մանուկ հասակը՝ նրանք իրենց հոր
խրատները շատ լավ ըմբռնեցին և հետագայում դա ապացուցեցին գործով։ Իսկ
որպեսզի գործն ավելի հաջող լիներ, կոմսին անհրաժեշտ թվաց փոխել նրանց
անունները, և այդպես էլ արեց՝ տղային անվանելով Պերոտո, իսկ աղջկան՝
Ջիաննետա։ Աղքատիկ հագնված, հասնելով Լոնդոն, նրանք սկսեցին շրջել և հաց
մուրալ, ինչպես մեզ մոտ անում են ֆրանսիացի մուրացկանները։ Եվ մի անգամ,
երբ մի եկեղեցու դռան մոտ նրանք այդ գործով էին զբաղված, եղավ որ մի
ազնվազարմ տիկին, Անգլիայի թագավորական մարշալներից մեկի կինը, եկեղեցուց
դուրս գալիս նկատեց կոմսին ու նրա երեխաներին, որ ողորմություն էին
խնդրում։ Տիկինը կոմսին հարցրեց, թե նա որտեղացի՞ է և արդյոք նրա՞նն են այդ
երեխաները։ Կոմսը պատասխանեց, թե պիկարդացի է և իր մեծ որդու, այդ
ոչուփուչի մի հանցանքի պատճառով ստիպված է եղել երկու էրեխաների հետ թողնել
ու հեռանալ հայրենիքից։ Տիկինը գթասիրտ կին էր։ Մտիկ տալով աղջկան, որը
նրան չափազանց դուր եկավ, քանի որ սիրունիկ ու աստղով երեխա էր, տիկինն
ասաց. «Լսի՛ր, հարգելիս, եթե դու համաձայն ես այդ աղջկան տալ ինձ, ես սիրով
կվերցնեմ, քանզի լավիկն է։ Երբ նա մեծանա ու հարգարժան կին դառնա, ես նրան
ժամանակին մարդու կտամ, այնպես որ նրա վիճակը լավ կլինի»։ Նրա խնդրանքը
կոմսի սրտովն էր, ուստի իսկույն պատասխանեց դրականորեն և, արցունքն
աչքերին, աղջկան տվեց տիկնոջը հանձնելով նրա հոգատարությանը։

Այս կերպ տեղավորելով աղջկան և գիտենալով, թե նա ինչ մարդու մոտ է, կոմսը
որոշեց այլևս այդտեղ չմնալ և, իր որդի Պերոտոյի հետ ճանապարհը շարունակելով
կղզում, մեծ դժվարություն քաշելով,--- քանզի սովոր չէր ոտքով քայլելուն,---
հասավ Ուելս։ Այստեղ ապրում էր մի այլ թագավորական մարշալ, որը մեծ տուն և
բազմտթիվ ծառաներ ուներ։ Կոմսն իր տղայի հետ հաճախ էր գնում նրա բակը
ուտելիք մուրալու։ Այստեղ հավաքվում էին մարշալի փոքրահասակ տղան և այլ
երևելի անձանց որդիներ, և երբ նրանք խաղում էին այնպիսի մանկական խաղեր,
ինչպիսիք են վազքն ու թռիչքը, Պերոտոն մասնակցում էր այդ խաղերին և իր
ճարպկությամբ գերազանցում բոլորին այն վարժությունների մեջ, որ կատարում
էին երեխաները։ Եվ երբ մարշալը մի քանի անգամ տեսավ նրան՝ շատ հավանեց
երեխայի վարվեցողությունն ու շարժուձևերը և հարցրեց, թե ով է այդ երեխան։
Ասացին, որ նրա հայրը մի աղքատ մարդ է, որը երբեմն գալիս է ողորմություն
ուզելու։ Մարշալը պատվիրեց՝ այդ մարդուն խնդրել, որ երեխային տա իրեն, և
կոմսը, որ աստծուց հենց այդ էր ուզում, համաձայն եղավ, թեև իր համար շատ
ծանր էր տղայից բաժանվել։

Այս կերպ տեղավորելով տղային և աղջկան, նա որոշեց այլևս չմնալ Անգլիայում
և, մի կերպ իրեն գցելով Իռլանդիա, գնաց Ստաֆորդ, որտեղ, բախտի բերումով,
գործի մտավ այդտեղի կոմսի ասպետներից մեկի մոտ՝ կատարելով այն ամենը, ինչ
պարտավոր է անել ծառան կամ ձիապանը։ Եվ այստեղ, ոչ ոքից չճանաչված, մեծ
զրկանքներ ու տառապանքներ կրելով, նա ապրեց բավական երկար։

Վիոլանտան, որին Ջիաննետա անուն էին տվել, ապրում էր Լոնդոնում ազնվազարմ
տիկնոջ մոտ՝ տարեցտարի հասակ առնելով ու գեղեցկանալով և իր նկտտմամբ
այնպիսի սեր ու համակրանք հարուցելով տիկնոջ, սրա ամուսնու, բոլոր
տնեցիների և իրեն ճանաչողների սրտում, որ զարմանալ կարելի էր։ Եվ չկար մի
մարդ, որ նրա վարքն ու վայելչաշնորհությունը տեսնելով՝ նրան արժանի
չհամարեր մեծ բախտավորության և փառք ու պատվի։ Այդ պատճառով էլ ազնվազարմ
տիկինը,--- որ նրան վերցրել էր հորից և ի վիճակի չէր եղել իմանալու
վերջինիս ով լինելը և նրա մասին գիտեր լոկ այն, ինչ նա ինքն էր ասել,---
որոշեց նրան ամուսնացնել վայելուչ կերպով՝ տալով այնպիսի մարդու, որ
համապատասխան լիներ այդ, իր կարծիքով, ստոր ծագում ունեցող աղջկան։ Սակայն
երկնային տերը, մեր արժանիքների գնահատիչն արդար, գիտենալով, որ Ջիաննետան
ազնվածին աղջիկ է և անմեղաբար պատժվում է ուրիշի պատճառով, այլ բան որոշեց.
և, պետք է կարծել, հավանորեն այն բանի համար, որ ազնվածին աղջիկն անազատ
մարդու ձեռքը չընկներ, նրա ողորմությամբ տեղի ունեցավ հետևյալը։ Ազնվազարմ
տիկինը, որի մոտ ապրում էր Ջիաննետան, ուներ մի որդի, որին հայրն ու մայրը
չափազանց շատ էին սիրում, ոչ միայն այդ պատճառով, որ իրենց զավակն էր, այլև
նրա համար, որ նա իր արժանիքներով ու հատկություններով արժանի էր սիրվելու,
քանզի ոչ ոք չէր կարող նրա հետ մրցել վարքով, առաքինությամբ ու արիությամբ,
ինչպես և գեղեցկությամբ։ Նա մի վեց տարով մեծ էր Ջիաննետայից։ Տեսնելով
աղջկա գեղեցկությունն ու հրապույրը, նա այնպես սիրահարվեց նրան, որ այլևս
աչքին ոչինչ չէր երևում։ Կարծելով, որ Ջիաննետան ստոր ձագում ունի, նա ոչ
միայն չէր համարձակվում իր ծնողներից նրան կնության խնդրել, այլև
վախենալով, որ իրեն կարող են կշտամբել այդ անարժան սիրո համար, ըստ
կարելույն թաքցնում էր սերը, ուստի և տառապում ու տանջվում էր ավելի, քան
եթե սիրեր բացահայտ։ Հետևանքն եղավ այն, որ չկարողանալով դիմանալ վշտին՝ նա
հիվանդացավ և այն էլ շատ ծանր։ Երբ նրա մոտ բժիշկներ բերին, ապա սրանք
բոլորն էլ, զննելով ախտի այլևայլ նշանները և չկարողանալով հասկանալ նրա
հիվանդությունը, հույսները կտրեցին ապաքինումից։ Երիտասարդի հայրն ու մայրը
այնպիսի վիշտ ու կսկիծ զգացին, որից ավելին անհնար էր տանել։ Նրանք մի քանի
անգամ իրենց որդուն պաղատագին աղերսել էին՝ ասել հիվանդության պատճառը, և
ամեն անգամ նա պատասխանել էր կա՛մ թույլ հառաչով, կա՛մ ասելով, թե օրեցօր
իրեն վատ է զգում։ Եվ ահա մի անգամ, երբ նրա սնարի մոտ նստած էր բժիշկը,---
շատ երիտասարդ, բայց խորապես ուսյալ մի մարդ,--- և բռնել էր նրա ձեռքի այն
տեղը, ուր սովորաբար բժիշկները շոշափում են զարկերակը, հիվանդի սենյակը
մտավ Ջիաննետան, որը, նրա մոր սիրուն, մեծ հոգացողությամբ խնամում էր
երիտասարդին։ Հենց որ երիտոասարդը նկատեց նրան, ոչ մի խոսք չասելով ու
տեղից չշարժվելով՝ զգաց, որ իր սրտում սիրո բոցն հուրհրում է ավելի սաստիկ,
որի հետևանքով զարկերակն սկսեց բաբախել սովորականից արագ։ Բժիշկն իսկույն
այդ նկատեց, զարմացավ և, ձայն չհանելով, սկսեց հետևել, թե արդյո՞ք երկար է
տևելու այդ բաբախյունը։ Երբ Ջիաննետան սենյակից դուրս եկավ՝ բաբախյունը
դադարեց, ուստի և բժիշկը գտավ, որ մասամբ պարզել է հիվանդության պատճառը։
Փոքր֊ինչ սպասելուց հետո, ինչ֊որ բան հարցնելու պատրվակով, նա կանչել տվեց
Ջիաննետային, շարունակ բռնած լինելով երիտասարդի ձեռքը։ Աղջիկն իսկույն
եկավ, և հազիվ էր ոտքը ներս դրել, երբ վերսկսվեցին երիտասարդի զարկերակի
արագ զարկերը. երբ Ջիաննետան գնաց՝ բաբախյունը դադարեց։ Եվ ահա, իր
եզրակացությունը լիովին հաստատված տեսնելով, բժիշկը ոտքի կանգնեց և
երիտասարդի հորն ու մորը մի կողմ տանելով՝ ասաց. «Ձեր որդու կյանքը բժշկի
հմտությունից կախված չէ, այլ գտնվում է Ջիաննետայի ձեռքին, որին, ինչպես
իմացա որոշ ակներև նշաններից, նա սիրում է բոցակեզ սիրով, թեև աղջիկը,
որքան ես նկատում եմ, չի էլ կռահել այդ սերը։ Այժմ ինքներդ խորհեցեք ձեր
անելիքր, եթե նրա կյանքը թանկ է ձեզ համար»։ Այս լսեքով, պատվարժան այրն ու
նրա կինը շատ ուրախացան, որ այսպես թե այնպես գտնվել է նրան փրկելու հնարը,
թեև նրանց սոտովը չէր, որ հնարը հենց այն էր, որից վուխենում էին, այսինքն՝
այն, որ ստիպված պիտի լինեն Ջիաննետային կնության տալ իրենց որդուն։ Եվ
ահա, բժշկի հեռանալուց հետո, նրանք գնացին հիվանդի մոտ, որին մայրն ասաց.
«Որդյա՛կ իմ, ես երբեք չէի սպասի, որ դու ինձնից կթաքցնես որևէ
ցանկություն,--- մանավանդ, երբ գիտես, որ դրա անկատար մնալը վատթարացնում է
վիճակդ,- որովհետև դու և՛ առաջ, և՛ այժմ պետք է հավատացած լինեիր, որ չկա
քեզ հաճույք ընծայող ոչ մի, թեկուզև անպարկեշտ բան, որ ես քեզ համար չանեի
նույն սիրով, ինչ որ ինձ համար։ Եվ թեև դու այդպես ես վարվել, տերը քեզ
ավելի խղճաց, քան դու ինքդ, և, որպեսզի դու չմեռնես այդ հիվանդությունից՝
ինձ ցույց տվեց դրա պատճառը, որը ոչ այլ ինչ է, եթե ոչ մի արտասովոր սեր,
որ դու տածում ես մի աղջկա նկատմամբ, որի ով լինելը չգիտեմ։ Դու չպիտի
ամաչեիր ինձ հայտնել սերդ, քանզի դա քո հասակի բնական պահանջն է, և եթե դու
սիրահարված չլինեիր՝ ես քեզ ողորմելի մարդ կհամարեի։ Ուրեմն, զավա՛կս, մի՛
քաշվիր և առանց վախենալու հայտնիր ցանկությունդ։ Թո՛ղ քո տխրությունը և
բոլոր այն մտածումները, որ պատճառն են այս հիվանդության, սրտապնդվի՛ր և
եղիր հավատացած, որ չկա քեզ ցանկալի որևէ բան, որ, եթե հանձնարարես,
չկատարեմ ուժերիս ներածին չափ, քանզի քեզ սիրում եմ կյանքիցս ավելի։ Հեռու
վանիր քեզնից ամաչկոտությունն ու վախը և ասա՝ չե՞մ կարող արդյոք որևէ բան
անել քո սիրո համար, և եթե տեսնես, որ չպիտի ջանամ և չպիտի կարողանամ
հասնել նպատակին, այնժամ ինձ համարիր ամենաանսիրտ մայրը, որ եղել է երբևէ»։
Լսելով մոր խոսքերը, երիտասարդն սկզբում ամոթ զգաց, իսկ այնուհետև,
խորհելով ու տեսնելով, որ ամենից լավ նա՛ կարող է բավարարել իր
ցանկությունը, վանեց ամոթն ու այսպես խոսեց. «Մադո՛ննա, սերս թաքցնելու
պատճառը ոչ այլ ինչ էր, եթե ոչ այն, որ, ինչպես նկատել եմ, տարիքն առած շատ
մարդիկ չեն ուզում հիշել, որ իրենք էլ են երիտասարդ եղել։ Բայց քանի որ
դուք, ինչպես տեսնում եմ, դատում եք խելամտորեն, ես ոչ միայն չեմ թաքցնի
սերս, որը, ինչպես ասում եք, կռահել եք արդեն, այլև ամեն ինչ կխոստովանեմ,
պայմանով, որ ձեր խոստմանը, ըստ կարելույն, պիտի հետևի նրա կատարումը, և
այդ կերպ դուք կարող կլինեք ինձ կյանքի վերակոչել»։ Մայրը, որ չափից ավելի
էր վստահ իր մտադրությանը, որը հետագայում չհաջողեց իրագործել ուզածին պես,
ուղղակի պատասխանեց, թե՝ թող որդին առանց վախենալու հայտնի իր
ցանկությունը, քանի որ ինքն անհապաղ այնպես կանի, որ նա կարողանա փափագին
հասնել։--- «Մադոննա,--- ասաց երիտասարդն այնժամ,--- մեր Ջիաննետայի աննման
գեղեցկությունն ու գովելի վարվեցողությունը և նրան սերս հասկացնել տալու,
այլ ոչ միայն նրա գութը շարժելու հնարավորությունը, և միաժամանակ սերս
մեկնումեկին հայտնելու վախը,--- այդ ամենն ինձ հասցրին այն վիճակին, որի
մեջ ինձ տեսնում եք։ Եվ եթե դուք որևէ կերպ չկատարեք ինձ տված խոստումը,
ապա համոզված եղեք, որ կյանքիս օրերը հաշվված են»։ Մայրը, որին թվում էր,
թե հիմա ավելի շուտ սփոփելու, քան կշտամբելու ժամանակն է, ժպտալով ասաց.
«Ա՜խ, որդյա՛կս, ուրեմն դու դրա՞ համար ես քեզ այս օրը գցել։ Սփոփվիր,
զավակս, և թույլ տուր ինձ գլուխ բերել այդ ամենը՝ հենց որ առողջանաս»։
Երիտասարդը, բարի հույսերով սրտապնդված, կարճ ժամանակում ապաքինման լուրջ
նշաններ դրսևորեց, որի համար մայրը շատ ուրախացավ և սկսեց խորհել, թե
ինչպես պիտի կատարի իր խոստումը։ Մի անգամ նա Ջիաննետային իր մոտ կանչելով,
որպես թե կատակով և շատ բարեկամաբար հարցրեց, թե արդյոք նա որևէ սիրեկան
չունի՞, Ջիաննետան, կաս-կարմիր կտրելով, ասաց. «Մադոննա, ինձ պես թշվառ
աղջկա համար, որ արտաքսված է տնից և ուրիշներին ծառայելով է ապրում,
սազական էլ չէ մտածել սիրո մասին»։ Մայրը պատասխանեց. «Եթե դուք սիրած
չունեք, մենք կճարենք, և դուք ձեզ ավելի ուրախ կզգաք ու ավելի մեծ վայելք
կքաղեք ձեր գեղեցկությունից։ Այլապես ինչի՞ նման կլինի, որ ձեզ նման
գեղեցիկ աղջիկը առանց սիրեկանի ապրի»։ Ջիաննետան այսպես պատասխանեց.
«Մադոննա՛, դուք ինձ վերցրիք մի աղքատ հորից և մեծացրիք ինչպես հարազատի,
ուստի ես պարտավոր, եմ կատարել ձեր ամեն մի ցանկությունը, սակայն այդ մի
ցանկությանը բավարարություն չեմ տա, և, կարծում եմ, լավ վարված կլինեմ։ Եթե
դուք կբարեհաճեք ինձ ամուսին տալ, ես նրան կսիրեմ, իսկ ուրիշի՝ ոչ, քանզի,
եթե իմ նախնյաց ժառանգությունից մի բան է մնացել, ապա դա իմ պատիվն է, որը
մտադիր եմ պահպանել քանի դեռ ողջ եմ»։ Տիկինը տեսավ, որ այդ խոսքերը
միանգամայն հակառակ են իր այն մտադրությանը, ըստ որի ցանկանում էր կատարած
լինել որդուն տված խոստումը։ Ու թեև որպես խելոք կին ներքուստ հավանություն
տվեց աղջկա վարմունքին, այնուամենայնիվ ասաց. «Ինչպե՜ս թե, Ջիաննետա,
ուրեմն, եթե նորին մեծություն թագավորը,--- որ երիտասարդ ասպետ է. (ինչպես
որ դու գեղեցիկ աղջիկ),--- բարեհաճեր հաճույք ստանալ քո սիրուց, դու
կմերժեի՞ր նրան»։ Այդ հարցին Ջիաննետան անհապաղ պատասխանեց. «Թագավորը
կարող էր ինձ վրա բռնություն գործադրել, բայց երբեք իմ հոժար կամքով ինձնից
չէր ստանա այն, որը կարող էր անպարկեշտ բան համարվել»։ Տեսնելով, թե ինչ
հոգու տեր է աղջիկը, թողնելով այդ հորդորները, տիկինը մտածեց նրան
փորձության ենթարկել, և որդուն ասաց, թե երբ նա ապաքինվի՝ ինքն աղջկան ու
նրան կտեղավորի միևնույն սենյակում, իսկ նա թող ջանա, որ աղջիկը գոհացնի
նրա ցանկությունր, ըստ որում նկատել տվեց, որ անպատշաճ է համարում կավատի
պես համոզել աղջկան և ուզել իր տղայի համար։ Որդին ոչ մի կերպ չհամաձայնեց
դրան, և հանկարծ նրա հիվանդությունը խիստ սաստկացավ։ Այդ տեսնելով, մայրը
իր մտադրությունը հայտնեց Ջիաննետային, բայց տեսնելով, որ նա անդրդվելի է
ավելի, քան երբևիցե, իր արածը պատմեց ամուսնուն, և նրանք, թեև դա իրենց
համար խիստ ծանր էր ու անհաճո, ընդհանուր համաձայնությամբ որոշեցին աղջկան
կնության տալ իրենց որդուն՝ գերադասելով իրենց որդուն տեսնել կենդանի,
թեկուզև ոչ համապատասխան կնոջ հետ ամուսնացած, քան մեռած՝ առանց
ամուսնանալու։ Երկար խորհրդակցելուց հետո այդպես էլ արին, որի համար
Ջիաննետան անչափ ուրախացավ, երախտալի սրտով շնորհակալ եղավ աստծուն։ Չնայած
դրան, նա իրեն երբեք այլ կերպ չէր կոչում, քան պիկարդացու աղջիկ։ Իսկ
երիտասարդը ապաքինվեց, չտեսնված ու չլսված հարսանիք արեց և նրա հետ
սքանչելի կյանք էր վարում։

Պերոտոն, որ մնացել էր Ուելսում՝ անգլիացոց թագավորի մարշալի տանը,
մեծանալով ու հասակ առնելով, նույնպես արժանացավ իր տիրոջ ողորմած
վերաբերմունքին, դարձավ կղզու ամենագեղեցիկ ու պարթև երիտասարդը, այնպես որ
այդ երկրում նա մրցակից չուներ ո՛չ տուրնիրներում, ո՛չ մրցախաղերում, ո՛չ
էլ որևէ ռազմական գործում, մեծ հռչակ էր հանել և բոլորին հայտնի էր
պիկարդացի Պերոտո անունով։ Եվ երկնային տերը, որ չէր մոռացել նրա քրոջը,
շուտով ապացուցեց, որ նրան էլ է հիշում, և ահա թե ինչպես։ Եղավ որ երկրին
ժանտախտ պատուհասեց, որը բնակչության համարյա կեսը կոտորեց, իսկ կենդանի
մնացածների մի մասը փախավ այլ աշխարհներ, և երկիրը գրեթե ամայացավ. այդ
ժանտախտի ժամանակ մեռան Պերոտոյի տերը՝ մարշալը, սրա կինն ու որդին,
եղբայրներն ու եղբորորդիները և բոլոր ազգականները, և նրանից մնաց միայն մի
դուստր,--- որն արդեն մարդու տալու աղջիկ էր,--- և Պերոտոն ու մի քանի
սպասավորներ։ Եվ երբ ժանտախտը փոքր-ինչ մեղմեց, մարշալի աղջիկը, ողջ մնացած
սակավաթիվ քաղաքացիների համաձայնությամբ ու խորհուրդով, հենց նրան ընտրեց
ամուսին, որպես վեհանձն ու արժանավոր մարդու, դարձնելով այն ամենի տերը,
ինչ ժառանգություն էր մնացել իրեն։ Եվ շատ ժամանակ չանցավ, որ Անգլիայի
թագավորը, լսելով իր մարշալի մահվան բոթը և տեղեկացած լինելով պիկարդացի
Պերոտոյի արժանիքների մասին, նրան նշանակեց հանգուցյալի տեղը դարձնելով իր
մարշալը։ Ահա թե կարճ ժամանակում ինչե՛ր պատահեցին Անվերսի կոմսի
զավակներին, որոնց նա թողել ու կորած էր համարում։

Արդեն տասնութ տարի էր անցել այն ժամանակից, երբ Անվերսի կոմսը փախստյամբ
փրկվելով թողել էր Փարիզը, և ահա այժմ, երբ ապրում էր Իռլանդիայում և իր
թշվառ գոյությունը քարշ տալով շատ նեղություն ու զրկանքներ էր տեսել և իրան
արդեն ծերացած էր զգում, ցանկացավ, եթե հնար լինի, իմանալ, թե ի՞նչ եղան իր
երեխաները։ Ուստի, տեսնելով, որ ինքն արտաքուստ բոլորովին փոխվել է և այլևս
այն չէ, ինչ որ առաջ, և երկարատև տքնանքի շնորհիվ իրեն զգալով ավելի
քաջառողջ ու առույգ, քան այն ժամանակ, երբ երիտասարդ լինելով անգործ ու
պարապ կյանք էր վարում, նա, աղքատիկ հագնված, հրաժեշտ տվեց այն մարդուն,
որի մոտ այնքան երկար ապրել էր, և, ուղևորվելով ու հասնելով Անգլիա, գնաց
այնտեղ, ուր թողել էր Պերոտոյին։ Տեսավ, որ նա դարձել է մարշալ ու երևելի
մեծատուն, քաջանձն ու գեղեցիկ տղամարդ, և շատ ուրախացավ։ Բայց նա որոշեց
նրան չհայտնել իր ով լինելր, մինչև որ Ջիաննետայի մասին լուր չառներ։ Եվ
ահա նորից ճանապարհ ընկնելով, նա ոչ մի տեղ կանգ չառավ, մինչև որ չհասավ
Լոնդոն։ Այստեղ զգուշաբար հարցուփորձ անելով այն տիկնոջ մասին, որի մոտ
Ջիաննետային թողել էր, ինչպես և վերջինիս վիճակի մասին, իմացավ, որ
Ջիաննետան նրա որդու կինն է դարձել։ Դա նրան շատ ուրախացրեց, և նա իր
զավակներին ողջ ու բախտավորված գտնելով՝ անցյալ բոլոր դժբախտությունները
առոչինչ համարեց։ Ցանկանալով Ջիաննետտյին տեսնել, նա սկսեց մուրացկանի
կերպարանքով շրջել նրա տան մոտերքում։ Այդտեղ մի անգամ նրան նկատեց Ջյակետո
Լամինը,--- այդպես էր կոչվում Ջիաննետայի ամուսինը,--- և տեսնելով, որ նա
ծեր է ու աղքատ, խղճաց ու ծառաներից մեկին հրամայեց տուն տանել ու կերակրել
ի սեր Քրիստոսի, և ծառան սիրով կատարեց նրա հրամանը։ Ջիաննետան իր ամուսին
Ջյակետոյից մի քանի արու զավակներ ուներ, որոնցից անդրանիկն ութ տարեկանից
ավելի չէր, և նրանք աշխարհիս ամենասիրունիկ ու դուրեկան երեխաներն էին։ Երբ
նրանք կոմսին տեսան ճաշ ուտելիս, անմիջապես շրջապատեցին նրան և սկսեցին
փայփայել, կարձես թե անմեկին մի ուժի մղումով զգում էին, որ նա իրենց պապն
է։ Կոմսը, իմացած լինելով, որ դրանք իր թոռներն են, սկսեց նրանց սիրել ու
գուրգուրալ, ուստի երեխաները չցանկացան նրանից հեռանալ, թեև դաստիարակը
կանչում էր։ Այդ լսելով, Ջիաննետան դուրս եկավ սենյակից ու գնալով այնտեղ,
ուր նստած էր կոմսը, երեխաներին խստիվ սպառնաց ծեծել, եթե նրանք չկատարեն
ուսուցչի ցանկությունը։ Երեխաներն սկսեցին լաց լինել ասելով, թե ուզում են
մնալ այդ պատվարժան մարդու մոտ, որր նրանց ավելի է սիրում, քան ուսուցիչը։
Հայրն ու մայրը ծիծաղեցին նրանց այդ խոսքի վրա։ Կոմսը ոտքի կանգնեց,
որպեսզի ոչ որպես հայր, այլ որպես մուրացկան Ջիաննետային պատվեր ոչ իբրև
հարազատ աղջկա, այլ իրբև տիրուհու, և նրան տեսնելով շատ ուրախացավ։ Բայց
ո՛չ այդ ժամանակ, ոչ էլ հետո աղջիկը նրան չճանաչեց, քանզի նա չափազանց
փոխվել էր, ծեր էր, ալեհեր ու մորուեզ, նիհարել էր ու թուխ գույն առել և
բոլորովին նման չէր կոմսի։ Երբ տիկինը տեսավ, որ երեխաները չեն ուզում
նրանից հեռանալ, և երբ փորձում են հեռացնել՝ լաց են լինում, ուսուցչին
ասաց, որ թույլ տա առժամանակ մնալ։ Երբ այսպիսով երեխաները մնացին այն
պատվարժան մարդու մոտ, եղավ որ վերադարձավ Ջյակետոյի հայրը, որին ուսուցիչը
պատմել էր եղելությունը։ Այդ պատճառով էլ նա, որ Ջիաննեաային չէր սիրում,
ասաց. «Թո՛դ դրանց, և տա՛ աստված, որ լավ օր չտեսնեն։ Նրանք իրենց աշխարհ
բերողի կտորն են, իրենց մորն են քաշել, այն շրջմոլիկ աղջկան, ուստի հարկ
չկա զարմանալու, որ սիրով շրջմոլիկների հետ են լինում»։ Կոմսը լսեց այդ
խոսքերը, և դրանք խորապես խոցեցին նրան, այնուամենայնիվ, ուսերը թոթվելով՝
նա կուլ տվեց այդ վիրավորանքն էլ, ինչպես կուլ էր տվել շատ և շատ ուրիշ
վիրավորանքներ։ Ջյակետոյին պատմեցին, թե երեխաներն ինչ ուրախությամբ էին
ընդունել պատվարժան մարդուն, այսինքն կոմսին. դա նրան դուր չեկավ, բայց
նրանց այնքան էր սիրում, որ չցանկացավ լացացնել, և հրամայեց, որ եթե այն
մարդը ցանկանա մնալ իրենց մոտ՝ որևէ հարմար գործի դնեն։ Պատվարժան մարդն
ասաց, որ մեծ սիրով կմնա, բայց ձեռից ոչ մի գործ չի գալիս, բացի
ձիապանությունից, որով զբաղվել է իր ողջ կյանքում։ Նրան ձի տվին խնամելու։
Եվ ամեն օր, ձիուն նայելուց հետո, նրա բանն ու գործն այն էր, որ
զվարճացնում էր երեխաներին։

Մինչդեռ բախտը Անվերսի կոմսի և նրա զավակների կյանքն այդպես էր տնօրինել,
եղավ որ Ֆրանսիայի թագավորը գերմանացիների հետ մի քանի անգամ զինադադար
կնքելուց հետո մեռավ և գահին բազմեց նրա որդին, որի կնոջ պատճառով կոմսը
փախստական էր դարձել։ Երբ լրացավ գերմանացիների հետ կնքված վերջին
զինադադարի ժամկետը, որդին վերսկսեց դաժանագույն պատերազմը։ Անգլիայի
թագավորը նրան իր նոր ազգականին օգնելու համար բազմաքանակ զորք ուղարկեց իր
մարշալ Պերոտոյի և մյուս մարշալի որդի Ջյակետո Լամինի առաջնորդությամբ,
որոնց հետ գնաց նաև պատվարժան մարդը, այսինքն կոմսը։ Եվ նա, ոչ ոքից
չճանաչված, որպես ձիապան երկար մնաց զորաբանակում և, ռազմի գործերին
քաջահմուտ լինելով, իր խորհրդով ու գործով օգտակար եղավ շատ ավելի, քան
պարտավոր էր։ Եղավ որ այդ պատերազմի միջոցին Ֆրանսիայի թագուհին ծանր
հիվանդացավ։ Զգալով մոտալուտ մահը և զղջալով իր բոլոր մեղքերը, նա ամենայն
բարեպաշտությամբ խոստովանեց Ռուանի արքեպիսկոպոսին, որին բոլորը
սրբազնագույն ու բարի մարդ էին համարում, և ի թիվս մյուս մեղքերի պատմեց և
այն, թե իր երեսից, միանգամայն անտեղի, ինչեր էր քաշել Անվերսի կոմսը։ Եվ
նա ոչ միայն չբավականացավ իր այդ խոստովանությամբ, այլև բազմաթիվ մեծարժան
մարդկանց ներկայությամբ պատմեց, թե ինչպես էր եղել բանը, նրանց խնդրելով
ազդել թագավորի վրա, որպեսզի կոմսը, եթե նա ողջ է, իսկ եթե ողջ չէ՝ նրա
որդիներից մեկն ու մեկը, վերստանա նախկին տիտղոսն ու դիրքը։ Շատ ժամանակ
չանցած թագուհին հրաժեշտ տվեց այս աշխարհին և թաղվեց պատվով ու շուքով։ Այդ
խոստովանությունը, որ պատմել էին թագավորին, վերջինիս ստիպեց մի քանի անգամ
դառնորեն հառաչել այն մեծարժան մարդու հետ անարդար վարված լինելու համար և
զորաբանակում և այլուր ծանուցել ի գիտություն հանուրի, թե ով որ ցույց տա
Անվերսի կոմսի կամ նրա որդիներից մեկնումեկի տեղը՝ յուրաքանչյուրի համար
չտեսնված պարգևի կարժանանա, որովհետև թագուհու խոստովանքից հետո ինքը
կոմսին անպարտ է ճանաչում այն հանցանքի մեջ, որի համար նա դատապարտված էր
ցմահ աքսորի, և մտադիր է նրան շնորհել առաջվանից բարձր կոչում ու պաշտոն։
Կոմսը, որ ծպտված էր ձիապանի հագուստով, լսելով այդ և տեսնելով, որ լսածը
ճիշտ է, իսկույն ևեթ այցելեց Ջյակետոյին և նրան խնդրեց միասին գնալ
Պերոտոյի մոտ, որովհետև ցանկանում էր նրանց ցույց տալ թագավորի փնտրածը։
Երբ նրանք երեքով միասին էին, կոմսը Պերոտոյին, որն արդեն մտադրվել էր
հայտնել իր ով լինելը, ասաց. «Պերո՛տո, Ջյակետոն, որ ներկա է այստեղ,
ամուսնացած է քրոջդ հետ և նրա համար օժիտ չի ստացել, ուստի, որպեսզի քույրդ
անօժիտ չհամարվի, ցանկանում եմ, որ նա, այլ ոչ թե մի ուրիշր, ստանա այն մեծ
պարգևը, որ թագավորը խոստացել է քեզ (գիտցիր, որ դու Անվերսի կոմսի որդին
ես), ինչպես նաև Վիոլանտային՝ քրոջդ, իսկ սրա կնոջը, և ինձ՝ Անվերսի կոմսին
և ձեր հորը գտնելու համար»։ Լսելով նրա ասածը և ուշիուշով նայելով, Պերոտոն
իսկույն ճանաչեց իր հորը, լալահառաչ գրկեց նրա ոտքերն ու ասաց. «Բարի
հայտնությո՜ւն, հա՛յր իմ»։ Լսելով կոմսի ասածը, հետո էլ տեսնելով Պերոտոյի
արածը, Ջյակետոն այնպիսի զարմանք և այնպիսի ուրախություն զգաց, որ ինչպես
արտահայտեր։ Այնուամենայնիվ, հավատալով կոմսի ասածին և ամաչելով այն
հայհոյական խոսքերի համար, որ առաջ ասել էր ձիապան-կոմսին, երեսնիվայր
ընկավ նրա ոտքը, խոնարհաբար խնդրելով ներել անցյալ վիրավորանքները, կոմսն
էլ ներեց՝ մեծ սիրալիրությամբ բռնելով նրա ձեռքը և ոտքի կանգնեցնելով։ Այն
բանից հետո, երբ նրանք արդեն միմյանց պատմել էին իրենց գլխին եկած
դժբախտությունները և շատ լացել ու ուրախացել, Պերոտոն ու Ջյակետոն ցանկացան
զգեստափոխել կոմսին, բայց նա չհամաձայնեց և ցանկություն հայտնեց, որ
Ջյակետոն, խոստացված պարգևն ստանալու երաշխիքն առնելուց հետո, իրեն՝
թագավորին ներկայացնի հենց այդպես՝ ձիապանի հագուստով, որպեսզի ավելի
ամոթահար աներ նրան։ Եվ ահա Ջյակետոն կոմսի հետ միասին (իսկ Պերոտոն
քայլում էր նրանց հետևից) ներկայացավ ու կանգնեց թագավորի առաջ և առաջարկեց
ներկայացնել կոմսին ու նրա որդուն, եթե նա իր խոստացած պարգևը տա։ Թագավորն
անմիջապես հրամայեց բերել տալ երեքի համար խոստացած պարգևը,--- որը
Ջյակետոյին զարմանահրաշ մի բան թվաց,--- և ասաց, թե նա կարող է վերցնել այդ
պարգևը, եթե հիրավի, ինչպես խոստացավ, ցույց կտա կոմսին ու նրա զավակներին։
Այնժամ Ջյակետոն, դեպի ետ շրջվելով և իր առջև կանգնեցնելով ձիապան-կոմսին
ու Պերոտոյին, ասաց. «Տե՛ր իմ, ահավասիկ հայրն ու նրա որդին, իսկ դուստրը,
որ իմ կինն է, այստեղ չէ, բայց աստծո օգնությամբ դուք նրան շուտով
կտեսնեք»։ Լսելով այդ, թագավորը նայեց կոմսին ու, թեև սա շատ էր փոխվել,
փոքր---ինչ դիտելուց հետո ճանաչեց նրան, որը նրա առջև ծնկի էր իջել,
համբուրեց ու գրկեց և, Պերոտոյին էլ բարեկամաբար ողջունելուց հետո,
հրամայեց՝ կոմսին նորից այնպիսի հագուստ, ծառայանի ու կահույք տալ, որ
պատշաճեր նրա ազնվազարմությանը, և հրամանն իսկույն ի կատար ածվեց։ Եվ, բացի
դրանից, նա մեծ պարգևների արժանացրեց Ջյակետոյին ու հաճեց լսել նրա կյանքի
պատմությունը։ Եվ հենց որ Ջյակետոն ստացավ կոմսին ու նրա զավակներին
գտնելու համար խոստացված մեծամեծ պարգևները, կոմսն ասաց. «Ա՛ռ իմ առատաձեռն
թագավոր֊տիրոջ ընծաները և չմոռանաս հորդ ասել, որ քո որդիներին՝ նրա և իմ
թոռներին ծնող մայրը շրջմոլիկ աղջիկ չի եղել»։ Ջյակետոն էլ պարգևները
ստանալով, կնոջն ու իր մորը Փարիզ կանչեց։ Տեղս ժամանեց նաև Պերոտոյի կինը,
և այստեղ նրանք մեծ ուրախություն արին կոմսի հետ մեկտեղ, որին թագավորը
վերադարձրել էր ողջ ունեցվածքը և տվել ավելի մեծ պաշտոն ու կոչում։

Այնուհետև բոլորը կոմսի թույլտվությամբ տուն վերադարձան, իսկ նա մինչ ի մահ
ապրեց Փարիզում՝ վայելելով ավելի մեծ փառք ու պատիվ, քան երբևիցե։


## Նովել իններորդ

_Զենովացի Բերնաբոն, Ամբրոջիոլոյից խաբված, կորցնում է իր ունեցվածքը և
հրամայում սպանել իր անմեղ կնոջը. վերջինս փրկվում է և տղամարդու հագուստով
ծպտված ծառայում սուլթանին, գտնելով խաբեբային՝ կինը Բերնաբոյին ուղարկում
է Ալեքսանդրիա, որտեղ խաբեբան ստանում է իր պատիժը, իսկ ինքը, նորից կանացի
զգեստ հագած, վերստին հարստանալով, ամուսնու հետ վերադառնում է Ջենովա։_

Երբ իր հուզիչ նովելը պատմելով՝ Ելիզան կատարեց իր պարտքը, Ֆիլոմենա
թագուհին, որ գեղեցիկ էր ու բարձրահասակ և առավել դուրեկան ու զվարթադեմ,
քան մյուս դամաները, պահ մի խորհելով ասաց.--- Հարկ է կատարել Դիոնեոյի հետ
կնքված պայմանը, և քանի որ նրանից ու ինձնից բացի՝ այլևս ոչ ոք չպիտի
պատմի, առաջինը ես կպատմեմ իմ նովելը, իսկ նա թող խոսի վերջինը, ինչպես նա
ինքն էր խնդրում՝ դա համարելով հատուկ մի շնորհ։ Այդ ասելուց հետո նա սկսեց
այսպես.--- Ռամիկ ժողովրդի բերնից հաճախ է լսվում այն ասացվածը, թե խաբողը
խաբվողի ոտքի տակ կընկնի, մի բան, որ դժվար կլիներ հաստատել որևէ
փաստարկով, եթե դա չապացուցեին տեղի ունեցող դեպքերը։ Ուստի, պաշտելի
դամաներ, ցանկանալով կատարած լինել մեր խնդիրը, իմ մեջ միաժամանակ
ցանկություն ծագեց ապացուցելու, որ ժողովրդի խոսքը ճշմարիտ է։ Իսկ ձեզ
համար անախորժ չպիտի լինի դա լսել, որպեսզի կարողանաք զգուշանալ
խաբեբաներից։

Փարիզի հյուրանոցներից մեկում, այլևայլ գործերի բերումով, իրենց
սովորության համաձայն միասին իջևանել էին մի քանի մեծահարուստ իտալացի
վաճառականներ։ Մի երեկո, ուրախ ընթրելուց հեաո, նրանք սկսեցին զրուցել
զանազան հարցերի մասին և, մի նյութից մյուսին անցնելով, խոսեցին նաև տանը
մնացած իրենց կանանց մասին։ Եվ ի դեպ, նրանցից մեկը կատակով ասաց. «Ես
չգիտեմ, թե կինս ինչեր է անում, բայց գալով ինձ՝ կասեմ, որ երբ ինձ որևէ
սիրուն ու դուրեկան աղջիկ է պատահում՝ մի կողմ եմ թողնում կնոջս նկատմամբ
ունեցածս սերը և ստանում ուզածս հաճույքը»։ Մյուսը թե. «Ես էլ եմ հենց
այդպես անում, որովհետև, եթե սկսեմ մտածել, թե հիմա կինս որևէ արկած է
որոնում, միևնույն է, մտածեմ թե չմտածեմ՝ նա այդպես էլ կանի. ուստի մենք էլ
անենք նույնը, ինչ նրանք են անում այնտեղ. ինչպես պատը՝ այնպես էլ նրա
ծեփը»։ Երրորդ վաճառականն էլ, մասնակցելով զրույցին, համարյա նույն այդ
եզրակացությանը հանգեց։ Մի խոսքով, թվում էր, թե բոլորն էլ համաձայն էին,
որ իրենց կանայք տանը մնալով՝ իզուր ժամանակ չեն կորցնում։ Միայն մեկը՝
ջենովացի Բերնաբո Լոմելինոն, հակառակ կարծիք հայտնեց՝ պնդելով, թե աստծո
հատուկ ողորմությամբ ինքն այնպիսի կին ունի, որր թերևս ավելի, քան
Իտալիայում ապրող որևէ այլ կին, օժտված է այն բոլոր բարեմասնություններով,
որ պատշաճում են կնոջը և, նույնիսկ, ասպետին կամ ախոռապետին, քանզի գեղեցիկ
է, շատ դեռատի, ճարպիկ և ուժեղ, ու չկա որևէ կանացի գործ, ինչպես, օրինակ՝
մետաքսի վրա ասեղնագործելը կամ նման մի բան, որի մեջ իր նմանն ունենա։ Եվ
ասաց նաև, թե չի գտնվի ոչ մի ախոռապետ կամ, ասենք, սպասավոր, որ կարողանա
իր տիրոջ սեղանին սպասավորել ավելի լավ ու ավելի հմտորեն, քան նա, քանզի
հիանալի դաստիարակված է, իմաստուն է ու խելոք։ Այնուհետև նա իր կնոջը
գովեց, թե գիտե լավ ձիավարել, որսի թռչուններ պահել, կարդալ ու գրել և
ավելի լավ է հաշվում, քան վաճառականներից շատերը։ Եվ ապա, բազմաթիվ այլ
գովասանքներից հետո, հասավ այն հարցին, որի մասին զրուցում էին, և երդմամբ
պնդեց, թե աշխարհումս չի գտնվի նրանից պարկեշտ ու ողջախոհ կին, այդ
պատճառով էլ ինքը հաստատ համոզված է, որ եթե մի քանի տարով կամ առմիշտ
բացակայի՝ կինը ուրիշ տղամարդու հետ այդպիսի գործ չի բռնի։

Այդ զրույցին մասնակցողների թվում կար մի պիաչենցացի երիտասարդ վաճառական,
անունը Ամբրոջիոլո, որն այն վերջին գովեստի վրա, որ Բերնաբոն շռայլեց իր
կնոջը, սկսեց քրքջալ թուլանալու աստիճան և, ծաղր անելով՝ հարցրեց նրան, թե
չլինի կայսրն է նրան շնորհել այն արտոնությունը, որ չունի ոչ մի տղամարդ։
Բերնաբոն, փոքրինչ սրտնեղած, պատասխանեց, որ այդ շնորհը նրան ընծայել է ո՛չ
թե կայսրը, այլ տերն երկնային, որը հավանաբար ավելի զորավոր է, քան ինքը՝
կայսրը։ Այնժամ Ամբրոջիոլոն ասաց. «Բերնաբո, բնավ չեմ տարակուսում, որ դու
անկեղծորեն հավատում ես ասածիդ։ Բայց որքան ինձ թվում է՝ դու քիչ ես
խորամուխ եղել իրերի էության մեջ, որովհետև եթե խորամուխ լինեիր, ապա,
այնքան անհասկացող չես, որ չնկատեիր շատ այնպիսի բաներ, որոնք քեզ պիտի
ստիպեին այդ խնդրի մասին ավելի զուսպ խոսել։ Իսկ որպեսզի դու այն
պատկերացումը չկազմես, թե մենք, մեր կանանց մասին այդքան ազատ խոսողներս,
ունենք ուրիշ տեսակի և բոլորովին այլ կերպ ստեղծված կանայք, քան դու, և
որպեսզի գիտենաս, որ մենք այդպես խոսում էինք բնական ողջամտության
թելադրանքով, ցանկանում եմ քեզ հետ մի քիչ զրուցել այդ հարցի մասին։ Ես
շարունակ լսել եմ, որ աստծու ստեղծած բոլոր մահկանացու էակների մեջ
ամենաառաքինի արարածը տղամարդն է, և նոր միայն կինը։ Բացի այդ, տղամարդը,
ինչպես սովորաբար կարծում են և ինչպես երևում է նրա արարքներից, ավելի է
կատարյալ և, ունենալով այդ մեծ կատարելությունը, նա, անշուշտ, պարտավոր է
լինել ավելի կայուն,--- ինչպես և է,--- որովհետև կանայք ընդհանրապես ավելի
դյուրափոփոխ են. իսկ թե ինչու՝ դա կարելի է բացատրել բազմաթիվ բնական
պատճառներով, որոնց մասին այժմ չեմ ուզում խոսել։ Արդ, եթե տղամարդը, մեծ
հաստատակամություն ունենալով հանդերձ, չի կարողանում հրաժարվել, էլ չեմ
ասում, իր գիրկն ընկնող կնոջ հաճույքը կատարելուց և իրեն դուր եկած կնոջը
բաղձալուց, իսկ եթե բաղձալն էլ մի կողմ թողնենք, չի կարողանում հրաժարվել
ամեն հնարավոր բան անելու ցանկությունից՝ միայն թե հաջողի շահել նրա սերը,
և այդ ցանկությունն էլ նա ունենում է ոչ թե ամսական մեկ, այլ օրական հազար
անգամ,--- ապա մի՞թե դու կարծում ես, որ կինը, ի բնե դյուրափոփոխ լինելով,
կկարողանա դիմադրել այն աղաչանքներին, շողոքորթությանը, նվերներին, հազար
ու մի այլ հնարներին, որ նրան սիրելու դեպքում կգործադրի խելոք տղամարդը։
Կարծո՞ւմ ես արդյոք, որ այդ դեպքում կանայք կկարողանան զսպել իրենց։
Ճշմարիտն ասած, ես չեմ հավատում, թե դու հավատում ես դրան, թեև ինքդ քեզ
հավատացնում ես, որ հավատում ես։ Չէ՞ որ դու ինքդ էլ ասում ես, որ քո
կողակիցը կին է, որ նա էլ է մսից ու ոսկորից ստեղծված, ինչպես մյուսները.
եթե այդպես է, ապա նա էլ պիտի ունենա նույն ցանկությունները և բնական
հակումներին դիմադրելու նույն նվազ կարողությունը, ինչ մյուսները, ուստի
հավանական է, որ նա էլ, ամենապարկեշտ կինը լինելով հանդերձ, անի նույնը,
ինչ ուրիշները, և չի կարելի այդպես կրակ կտրած դա ժխտել և ապացուցել
հակառակը, ինչպես անում ես դու»։ Բերնաբոն պատասխան տվեց ու ասաց. «Ես
վաճառական եմ, այլ ոչ թե փիլիսոփա, և կպատասխանեմ վաճառականավարի։ Ես ասում
եմ և գիտեմ, որ քո ասածը վերաբերում է անխոհեմ կանանց, որոնք ոչ մի ամոթ
չունեն, իսկ խոհեմ կանայք այնպես են մտահոգված իրենց պատվով, որ դա
պաշտպանելով՝ դառնում են առավել ուժեղ, քան տղամարդիկ, որոնք պատվի հարցին
կարևորություն չեն տալիս։ Այդպիսի կանանց թվին է պատկանում նաև իմ կինը»։
Ամբրոջիոլոն ասաց. «Խո՜սք չունեմ, եթե ամեն անգամ այդպիսի բան անելուց հետո
նրանց ճակատին մի եղջյուր բսներ, որպեսզի ապացուցեր նրանց արածը, ապա,
կարծում եմ, քչերը կլինեին, որ այդպիսի բան անեին։ Բայց ոչ միայն
եղջյուրներ չեն բսնում, այլև շրջահայաց կանայք այնպես են անում, որ նրանց
արածի ո՛չ հետքն է երևում, ո՛չ էլ հետևանքը, իսկ խայտառակությունը և պատվի
արատավորումը ոչ այլ ինչ են, եթե ոչ այն, ինչ երևան է հանված. այդ պատճառով
էլ, երբ կարողանում են թաքուն անել՝ անում են, իսկ եթե չեն անում՝ պատճառը
միայն հիմարությունն է։ Հավատացած եղիր, որ ողջախոհ է միայն այն կինը, որին
երբեք ոչ ոք չի խնդրել, կամ նա, որի խնդրանքին ականջ չեն դրել։ Ու թեև ես
գիտեմ, որ բնական ու իրական պատճառներով այդպես էլ պիտի լիներ,
այնուամենայնիվ այդ մասին այսպես վստահ չէի խոսի, եթե շատերիդ վրա դա շատ
անգամ փորձած չլինեի։ Եվ ասում եմ քեզ, եթե ես կարողանայի մի որոշ ժամանակ
լինել քո այդ սրբասուրբ կնոջ մոտ, ապա, հավատացնում եմ, նրա հետ էլ կանեի
նույնը, ինչ արել եմ ուրիշների հետ»։ Բերնաբոն խիստ զայրացած պատասխանեց.
«Այս վեճը կարող է շատ երկար տևել. դու քոնը կասես, ես՝ իմը, և ի վերջո ոչ
մի եզրակացության չենք գա։ Բայց քանի որ դու ասում ես, թե բոլոր կանայք
այդպես դյուրավ համոզվող են, իսկ դու էլ այդ գործում այդչափ վարպետ ես, ապա
ես, որպեսզի քո առաջ ապացուցած լինեմ կնոջս պարկեշտությունը, պատրաստ եմ
գլուխս կտրել տալ, եթե դու երբևիցե կարողանաս նրան համոզել, որ կատարի քո
այդ ցանկությունը. իսկ եթե չկարողացար, իմ պայմանն է, որ դու ինձ վճարես
հազար ոսկի ֆլորինից ոչ ավելի»։ Ամբրոջիոլոն, որ արդեն բորբոքվել էր այդ
վեճից, ասաց. «Բերնաբո, ես չգիտեմ՝ ինչիս պիտի պետք գա քո արյունը, եթե
տանուլ տաս, բայց եթե ուզում ես փորձով ստուգել ասածս, ապա իմ հազար ոսկե
ֆլորինի դիմաց դիր հինգ հազար ոսկե ֆլորին, որր քեզ համար նվազ արժեք պիտի
ունենա, քան քո գլուխը։ Եվ եթե դու ինքդ ժամկետ չես դնում, ապա ես իմ
կողմից պարտավորվում եմ մեկնել Ջենովա և երեք ամսվա մեջ, հաշված մեկնելուս
օրից, քո կնոջ հետ կատարել իմ ցանկությունը, իսկ արածս ապացուցելու համար
հետս բերել նրա ամենասիրած իրերից մի քանիսը և քեզ հաղորդել այնպիսի
նշաններ, որ դու ընդունես ասածիս ճշմարտությունր, եթե միայն ազնիվ խոսք ես
տալիս՝ այդ ժամանակամիջոցում չգալ Ջենովա և կնոջդ ոչինչ չգրել այդ մասին»։
Բերնաբոն ասաց, թե սիրով համաձայն է, ու թեև այնտեղ գտնվող մյուս
վաճառականները ջանացին խափանել այդ գործը՝ լավ գիտենալով, որ դրանից կարող
է մեծ չարիք ծագել, այնուամենայնիվ այդ երկու վաճառականները այնպես էին
տաքացել, որ, հակառակ մյուսների ցանկության, իրենց պայմանը վավերացրին
իսկական և ինքնաձեռագիր պարտավորագրով։

Պարտավորագիրը կնքելուց հետո Բերնաբոն մնաց Փարիզում, իսկ Ամբրոջիոլոն
մեկնեց Ջենովա։ Մի քանի օր ապրելով այնտեղ և մեծ զգուշավորությամբ
հարցուփորձ անելով և իմանալով, թե ո՛ր փողոցի վրա է ապրում տիկինը, ինչպես
և հետաքրքրվելով, թե ի՛նչ վարք ու բարք ունի նա, լսեց նույնը և նույնիսկ
ավելին, քան լսել էր Բերնաբոյից, ուստի և իր բռնած գործը խելագարություն
համարեց։ Այնուամենայնիվ, ծանոթանալով մի աղքատ կնոջ հետ, որը հաճախ էր
գնում Բերնաբոյի կնոջ մոտ, և որին վերջինս շատ էր սիրում, կարողացավ նրան
կաշառել, պայմանավորվելով, որ ինքը կմտնի հատուկ ձևով պատրաստված մի
սնդուկի մեջ, իսկ նա այդ սնդուկը մի կերպ մտցնել կտա պատվարժան տիկնոջ
սենյակը։ Եվ ահա այդ կինը, սնդուկը բերել տալով տիկնոջ սենյակը և
ձևացնելով, թե ստիպված է ինչ֊որ տեղ գնալ, Ամբրոջիոլոյի պատվերի համաձայն՝
խնդրեց մի քանի օր պահել։ Երբ այսպիսով սնդուկը մնաց սենյակում և գիշեր
եղավ, Ամբրոջիոլոն սպասեց մինչև որ տիկինը քնեց, ապա իր հետ բերած
գործիքներով բացեց կափարիչը, դուրս եկավ սնդուկից և մտավ այն սենյակը,
որտեղ լույս էր վառվում։ Եվ այստեղ՝ նա սկսեց ուշիուշով դիտել սենյակի
կահավորանքը, որմնանկարները և ամեն մի ուշագրավ բան՝ աշխատելով տեսածը
մտքում լավ պահել։ Այնուհետև, մոտենալով անկողնին և տեսնելով, որ տիկինը և
նրա մոտ գտնվող մանկամարդ աղախինը խորը քնած են, զգուշաբար ետ տանելով
վերմակը, տիկնոջր բացելով ոտից գլուխ, տեսավ, որ նա մերկ վիճակում նույնքան
գեղեցիկ է, որքան զգեստների մեջ, սակայն նրա մարմնի վրա չկարողացավ նկատել
ոչ մի այնպիսի նշան, որի մասին հետագայում կարողանար պատմել, բացի մեկից,
որ գտնվում էր ձախ ստինքի տակ, իսկ դա մի խալ էր՝ շուրջը մի քանի ոսկեփայլ
մազիկներ։ Խալը տեսնելուց հետո նա զգուշաբար վրա բերեց վերմակը։ Թեև նրա
աննման գեղեցկությունը տեսնելով՝ նա ցանկանում էր կյանքը վտանգի ենթարկել և
պառկել նրա հետ, բայց լսած լինելով, որ տիկինը այդ բանում խիստ զգուշավոր
է, չհամարձակվեց։ Գիշերվա մասն ազատորեն անցկացնելով տիկնոջ սենյակում, նա
նրա սնդուկից հանեց քսակն ու վերնազգեստը, մի քանի մատանի ու զարդագոտի և,
այդ ամենը դնելով իր սնդուկը, նորից մտավ նրա մեջ և առաջվա պես ներսից
փակեց։

Այս կերպ նա անցրեց երկու գիշեր, այնպես որ տիկնոջ մտքովն անգամ չանցավ նրա
ներկայությունը։ Եվ երբ լուսացավ երրորդ օրը, աղքատ կինը, պայմանի
համաձայն, եկավ սնդուկը տանելու և վերցրեց ու տարավ նույն այն տեղը,
որտեղից բերել էր։ Ամբրոջիոլոն դուրս գալով սնդուկից և, համաձայն իր
խոստման, վարձահատույց լինելով աղքատ կնոջը, հիշյալ իրերն առած՝ իսկույն
ճանապարհ ընկավ և իր նշանակած ժամկետից էլ շուտ հասավ Փարիզ։ Այստեղ, իր
մոտ կանչելով իրենց երկուսի վեճին ու գրազին ներկա գտնված վաճառականներին,
նա Բերնաբոյի ներկայությամբ ասաց, թե ինքը գրազը տարել է, որովհետև,
կարողացել է իր ասածն անել, իսկ որպեսզի ապացուցեր, որ ճիշտ է ասում, նախ և
առաջ նկարագրեց տիկնոջ սենյակի դասավորությունն ու որմնանկարները,
այնուհետև ցույց տվեց բերած իրերը, պնդելով, որ ստացել է նրա կնոջից։
Բերնաբոն ընդունեց, որ սենյակը ճիշտ և ճիշտ նրա ասածի պես է դասավորված, և
այդ իրերն էլ հիրավի իր կնոջն են պատկանում, բայց նկատեց, որ նա սենյակի
դասավորման մասին կարող էր տեղեկանալ այս կամ այն ծառայից և ճիշտ այդ կերպ
էլ ձեռք բերել իրերը, ուստի, եթե նա ցույց չտա որևէ այլ բան, ապա դրանք
բավական չեն, որպեսզի նա հաղթող համարվի։ Այդ պատճառով էլ Ամբրոջիոլոն
ասաց. «Ճիշտը որ խոսենք, դրանք էլ բավական են, բայց քանի որ դու ցանկանում
ես, որ ավելին ասեմ, ապա կասեմ։ Ահա ասում եմ քեզ, որ մադոննա Ջինևրայի, քո
կնոջ, ձախ ստինքի տակ կա մի բավական մեծ խալ շուրջը հինգ թե վեց ոսկեփայլ
մազիկ»։

Հենց որ Բերնաբոն այդ լսեց, կարծես սիրտը դաշույն խրեցին, քանզի մեծ էր
զգացած ցավը։ Դեմքն այլակերպվեց միանգամայն, և եթե նա ոչ մի բառ էլ
չարտասաներ, այդքանն էլ բավական էր, որպեսզի բոլորի համար պարզ լիներ, որ
Ամբրոջիոլոն ճիշտ էր ասում։ Եվ նա պահ մի անց ասաց. «Պարոնա՛յք,
Ամբրոջիոլոյի ասածը ճշմարիտ է. ուստի, քանի որ նա գրազը տարավ, երբ ուզում
է թող գա, և նրան կվճարվի հասանելիքը»։ Եվ այդպես էլ նա հաջորդ օրը
Ամբրոջիոլոյին վճարեց տանուլ տված ամբոդջ գումարը, իսկ մյուս օրը դուրս
գալով Փարիզից, կնոջ դեմ սոսկալի կատաղությամբ լցված, մեկնեց Ջենովա։
Մոտենալով Ջենովային, նա չկամեցավ մտնել քաղաք, այլ իջևանեց մի քսան մղոն
հեռու՝ իր կալվածքում. այստեղ իր ձառաներից մեկին, որին շատ էր վստահում,
տվեց երկու ձի և մի նամակ, որով կնոջը հայտնում էր, թե ինքը վերադարձել է և
թող նա ծառայի հետ ճանապարհ ընկնի ու գա իր մոտ։ Իսկ ծառային գաղտնապես
հրամայեց, որ երբ նա տիկնոջ հետ հասնի հարմար մի վայր՝ առանց որևէ
խղճահարության սպանի և վերադառնա։ Երբ ծառան հասավ Ջենովա և տիրուհուն
ներկայանալով՝ նամակը հանձնեց, տիկինը նրան ընդունեց մեծ ուրախությամբ և
մյուս օրն առավոտյան, նրա հետ ձի նստելով, բռնեց դեպի իր կալվածքը տանող
ճանապարհը։ Ընթանալով կողք֊կողքի և զրուցելով այլևայլ բաներից, նրանք մտան
շատ խորունկ ու առանձնացած, բարձրիկ ժայռերով ու ծառերով շրջափակված մի
լեռնահովիտ։ Ծառային թվաց, որ դա ամենահարմար վայրն է, ուր ինքը կարող է,
առանց իրեն վտանգի ենթարկելու, կատարել տիրոջ հրամանը, ուստի մերկացրեց
դաշույնը և տիկնոջ ձեռքն ամուր բռնելով՝ ասաց. «Մադո՛ննա, աղոթեցե՛ք
աստծուն ձեր հոգու համար, որովհետև ձեզ վիճակված է այլևս առաջ չգնալ և
մեռնել այստեղ»։ Տեսնելով դաշույնն ու լսելով նրա այդ խոսքը, տիկինը
սարասփահար ասաց. «Գթացո՜ղ եղիր, ի սե՛ր աստծո, և նախքան ինձ սպանելդ ասա.
ինչո՞վ եմ վիրավորել քեզ, որ ցանկանում ես ինձ սպանել»։ --- «Մադոննա,---
ասաց ծառան,--- դուք ինձ ոչնչով չեք վիրավորել, իսկ թե ինչ արարքով եք
վիրավորել ձեր ամուսնուն՝ ոչինչ չգիտեմ, բացի այն բանից, որ նա ինձ
հրամայել է առանց որևէ խղճահարության ձեզ սպանել այս ճանապարհին։ Եթե այդ
չանեմ, նա ինձ կախել կտա, ինչպես սպառնաց։ Դուք լավ գիտեք, թե ես որքան
պարտական եմ նրան. մի՞թե դրանից հետո կարող եմ տատանվել, երբ նա ինձ գործ է
հանձնարարում։ Վկա՛ է աստված, ձեզ խղճում եմ, սակայն ի վիճակի չեմ այլ կերպ
վարվելու»։ Տիկինն սկսեց լալ և ասաց. «Գթա ի սեր արարչի և մի ցանկա մեկի
կամքը կատարելու համար դառնալ դահիճն այն մարդու, որր երբեք քեզ չի
վիրավորել։ Եվ գիտե տերն ամենագետ, որ ես երբևէ չեմ արել այնպիսի մի բան,
որպեսզի արժանի լինեի ամուսնուցս այդպիսի հատուցում ստանալու։ Բայց առայժմ
դա թողնենք. ցանկանալու դեպքում դու կարող ես միաժամանակ կատարած լինել թե՛
աստծո, թե՛ ամուսնուս և թե՛ իմ կամքը, և ահա թե ինչ կերպ. վերցրու իմ այս
հագուստը, տուր ինձ միայն քո բաճկոնն ու թիկնոցը և զգեստս առած վերադարձիր
իմ և քո տիրոջ մոտ ու նրան ասա, թե ինձ սպանել ես, իսկ ես երդվում եմ
բաշխածդ կյանքովս, որ կհեռանամ ու կգնամ այնպիսի մի տեղ, որ այլևս ո՛չ քեզ,
ո՛չ նրան, ո՛չ էլ այս կողմերում իմ մասին ոչ մի լուր չհասնի»։ Ծառան, որ
դժկամությամբ էր պատրաստվել նրան սպանելու, դյուրավ ենթարկվեց կարեկցանքի
զգացմունքին. ուստի, վերցնելով նրա հագուստը և նրան հանձնելով իր անպետք
բաճկոնն ու թիկնոցը, ձեռք չտալով նրա մոտ եղած փողին, տիկնոջը խնդրեց
հեռանալ այդ վայրերից և նրան առանց ձիու թողեց լեռնահովտում, իսկ ինքը
վերադարձավ տիրոջ մոտ ու ասաց, թե ոչ միայն կատարել է նրա
հանձնարարությունը, այլև տիկնոջ դիակը թողել է ի կեր գայլերի ոհմակի։

Շատ չանցած Բերնաբոն վերադարձավ Ջենովա, և երբ այստեղ նրա արածը իմացան՝
սկսեցին նրան խիստ հանդիմանել։

Տիկինը մնաց մեն-մենակ, ինքն իր վշտի հետ։ Երբ վրա հասավ գիշերը, ըստ
կարելույն կերպարանափոխվելով, նա առաջ շարժվեց և հասավ մի տուն, որ գտնվում
էր մոտերքում։ Այստեղ մի պառավ նրա համար ճարեց ինչ֊որ հարկավոր էր, իսկ նա
էլ կարճացրեց և իր վրա հարմարեցրեց բաճկոնը, իր շապկից մի անդրավարտիք
պատրաստեց, կտրեց վարսերը և, նավազի կերպարանք մտնելով, ելավ ու գնաց
ծովափ, որտեղ բախտի բերմամբ հանդիպեց մի կատալոնցի ազնվականի,--- անունը
սինյոր Էնկարարխ,--- որը, առափնյա մի աղբյուրի մոտ զովանալու համար, ափ էր
իջել մոտերքում Ալբայում կանգնած իր նավից։ Զրույցի բռնվելով այդ մարդու
հետ, նա նրա մոտ վարձվեց որպես ծառա և նստեց նրա նավը՝ իրեն անվանելով
ֆինալեցի Սիկուրանո։ Եվ այստեղ, երբ այդ պատվելի մարդը նրան ավելի լավ
շորեր տվեց, նա սկսեց ծառայել այնքան լավ ու հմտորեն, որ արժանացավ նրա
արտակարգ ողորմածությանը։

Եվ եղավ, որ այս դեպքից շատ չանցած կատալոնցին, նավն ապրանք բարձած,
ճանապարհվեց ու հասավ Ալեքսանդրիա, սուլթանի համար տանելով և նրան
ընծայաբերելով մի քանի որսի բազեներ։ Սուլթանը, որ նրան հաճախ ճաշի էր
հրավիրում, նկատեց Սիկուրանոյի վայելչաշնորհությունը (քանզի նա տիրոջ հետ
հաճախ գնում էր սեղանը սպասավորելու) և այնպես հավանեց նրան, որ
կատալոնցուն խնդրեց այդ ծառային նվիրել իրեն, և նա էլ կատարեց սուլթանի
խնդրանքը, թեև ներքուստ չէր ցանկանում։ Եվ կարճ ժամանակում Սիկուրանոն իր
հիանալի ծառայությամբ սուլթանի կողմից արժանացավ ոչ պակաս ողորմածության ու
սիրո, քան վայելում էր կատալոնցու մոտ։ Եվ ահա, ժամանակի ընթացքում այնպես
պատահեց, որ երբ տարվա որոշյալ ժամանակին Աքրա քաղաքում, որ գտնվում էր
սուլթանի տիրապետության ներքո, պիտի կայանար քրիստոնյա և սարակինոս
վաճառականների համահավաք, տոնավաճառի պես մի բան, իսկ սուլթանն էլ, որ
վաճառականներին ու նրանց ապրանքները պահպանելու համար սովորաբար այնտեղ
ուղարկում էր, իր մյուս աստիճանավորներից բացի, իր բարձրաստիճան
պաշտոնյաներից որևէ մեկին՝ հետը հատուկ մարդիկ դնելով, որոնք պետք է
հետևեին անվտանգությանը,--- ահա այդ բանն անելու նպատակով, երբ հասավ
ժամանակը, որոշեց ուղարկել Սիկուրանոյին, որն արդեն հիանալի գիտեր նրանց
լեզուն։ Եվ այդպես էլ արեց։ Երբ, այդպիսով, Սիկուրանոն, որպես
տոնավաճառային պահակազորի պետ ու առաջնորդ, ժամանեց Աքրա և այստեղ լավ ու
ջանադրաբար կատարում էր իր պաշտոնին վերաբերող պարտականությունները,
շարունակ շրջելով և չորս բոլորը հսկելով, ապա հանդիպեց Սիցիլիայից և
Պիզայից ժամանած շատ վաճառականների, ջենովացիների, վենետիկցիների և
Իտալիայի այլ քաղաքներից եկածների, որոնց հետ սիրով մտերմանում էր՝
մտաբերելով իր հայրենիքը։ Եվ մի անգամ, ի միջի այլոց, այնպես պատահեց, որ
երբ նա կանգ էր առել մի ինչ֊որ վենետիկցի վաճառականի կրպակի առաջ, զանազան
թանկարժեք իրերի մեջ տեսավ մի քսակ ու մի զարդագոտի և տեսնելուն պես
ճանաչեց, որ դրանք իրենն են, ուստի շատ զարմացավ. բայց անտեղյակ ձևանալով՝
քաղաքավարի հարցրեց, թե ո՞ւմն են այդ իրերր և արդյոք ծախու չե՞ն։ Այդ
ժամանակ Վենետիկից ժամանած նավով, մեծահարուստ ապրանքով, Աքրա քաղաքն էր
եկել պիանչենցացի Ամբրոջիոլոն. լսելով, որ պահակազորի պետը այդ իրերի
տիրոջն է հարցնում, նա առաջ եկավ և ծիծաղելով ասաց. «Մեսսե՛րե, այդ իրերն
իմն են, և ես դրանք չեմ վաճառում, բայց եթե ձեզ դուր են գալիս՝ սիրով
կնվիրեմ»։ Տեսնելով, որ նա ծիծաղում է, Սիկուրանոն սկսեց կասկածել, թե
միգուցե վաճառականը որոշ նշաններից ճանաչել է իրեն։ Բայց և այնպես,
անտարբեր ձևանալով, նա ասաց. «Դու, երևի, ծիծաղում ես այն պատճառով, որ ես,
զինվորականս, հետաքրքրվում եմ այդ կանացի իրերով»։ Ամբրոչիոլոն ասաց.
«Մեսսե՛րե, ես դրա վրա չեմ ծիծաղում, պարզապես ծիածաղս գալիս է, երբ հիշում
եմ, թե ինչ կերպ եմ ձեռք գցել դրանք»։ Այստեղ Սիկուրանոն ասաց. «Դե՛հ,
հապա, թե աստվածդ կսիրես, պատմիր մեզ, լսենք, թե ինչպես ես ձեռք բերել,
եթե, իհարկե , դա անպատշաճ պատմություն չէ»։ --- «Մեսսե՛րե,--- ասաց
Ամբրոջիոլոն,--- այդ իրերը և մի քանի ուրիշ բաներ ինձ տվել է մի ջենովացի
արժանավոր տիկին, Բերնաբո Լոմելինոյի կինը, անունը Ջինևրա, տվել է այն
գիշերը, երբ ես պառկեցի նրա հետ, և ինձ խնդրել է դրանք պահել ի հիշատակ իր
սիրո։ Եվ ահա ծիծաղս գալիս է, երբ հիշում եմ Բերնաբոյի հիմարությունը, նա
այնքան անմիտ մարդ էր, որ հազար ոսկե ֆլորինի դիմաց դրեց հինգ հազար, գրազ
գալով, որ ես չեմ կարող նրա կնոջը համոզել՝ կատարել իմ ցանկությունը։ Ես
կարողացա այդ բանն անել ու գրազը տարա, իսկ նա, որ պարտավոր էր ավելի շուտ
ինքն իրեն պատժել իր տխմարության համար, քան կնոջն այն բանի համար, որ
անում են բոլոր կանայք, Փարիզից Ջենովա վերադառնալով հրամայել է, ինչ-պես
հետո լսեցի, նրան սպանել»։

Լսելով այդ, Սիկուրանոն իսկույն հասկացավ, թե Բերնաբոն ինչու էր զայրացել
իր վրա և, տեսնելով, որ այդ մարդն է եղել իր բոլոր դժբախտությունների
պատճառը, որոշեց նրա արարքն անպատիժ չթողնել։ Եվ այնպես ցույց տալով, թե
այդ պատմությունը իրեն շատ դուր եկավ, Սիկուրանոն վարպետորեն այնպես
մտերմացավ Ամբրոջիոլոյի հետ, որ սա, նրա հորդորներին անսալով, տոնավաճառը
փակվելուց հետո նրա հետ միասին, ունեցած֊չունեցածն առած, գնաց Ալեքսանդրիա,
որտեղ Սիկուրանոն նրան օգնեց խանութ բանալ և պարտքով մի մեծ գումար տվեց,
որի պատճառով էլ նա, մեծ շահ ունենալով, սիրով մնաց ու ապրեց
Ալեքսանդրիայում։ Սիկուրանոն էլ, ցանկանալով Բերնաբոյի առաջ որքան կարելի
էր շուտ ապացուցել իր անմեղությունը, հանգիստ ու դադար չուներ, մինչև որ
Ալեքսանդրիայում գտնվող մի քանի ծանոթ վաճառականների միջոցով, զանազան
պատրվակներով, նրան բերել չտվեց այնտեղ. քանի որ Բերնաբոն շատ թշվառ վիճակի
մեջ էր, նա ծածուկ հոգացել էր, որ իր ընկերներից մեկը ապաստան տար նրան,
մինչև որ հասներ իր մտածածն անելու ժամանակը։ Մինչ այդ, Սիկուրանոն
Ամբրոջիոլոյին դրդել էր իր արկածը պատմել սուլթանի առաջ և դրանով
զվարճացնել նրան։ Տեսնելով, որ արդեն Բերնաբոն եկել է, և խորհելով, որ
կարիք չկա գործը ձգձգելու, նա պատեհ ժամանակ որսալով՝ սուլթանին խնդրեց, որ
նա Ամբրոջիոլոյին ու Բերնաբոյին կանչի իր մոտ և վերջինիս ներկայությամբ,
եթե հեշտությամբ չհաջողվի, ապա բռնությամբ Ամբրոջիոլոյին ստիպի ասել
ճշմարտությունը, թե Բերնաբոյի կնոջ հետ այդ ինչ է արել, որ պարծենում է։ Եվ
երբ, այդպիսով, Ամբրոջիոլոն ու Բերնաբոն ներկայացան սուլթանին, սա շատերի
ներկայությամբ և դեմքին խիստ արտահայտություն տալովս Ամբրոջիոլոյին
հրամայեց ճիշտն ասել, թե ինչպե՛ս է Բերնաբոյից շահել հինգ հազար ոսկե
ֆլորինը։ Ներկա էր և Սիկուրանոն, որի վրա Ամբրոջիոլոն մեծ հույսեր էր դրել,
բայց նա ավելի զայրացկոտ դեմքով նրան սպառնում էր ամենախիստ պատիժը տալ,
եթե ասածը չապացուցեր։ Ուստի Ամբրոջիոլոն, վախեցած թե՛ մեկից և թե՛ մյուսից
և որոշ չափով էլ ազդված Բերնաբոյի և մյուսների ներկայությունից ու
կարծելով, որ իրեն ոչ մի այլ պատիժ չի սպառնում, բացի հինգ հազար ոսկե
ֆլորիններն ու իրերը վերադարձնելուց, անկեղծորեն պատմեց, թե բանը ինչպես էր
եղել։ Երբ Ամբրոջիոլոն ավարտեց իր պատմությունը, Սիկուրանոն, որպես թե ի
կատարումն սուլթանի ցանկության, Բերնաբոյին դիմելով ասաց. «Իսկ դու այդ
խաբեության պատճառով կնոջդ ի՞նչ արիր»։ Բերնաբոն պատասխանեց. «Ես
մոլեգնելով փողերս կորցնելու զայրույթից և այն անարգանքից, որ, ինչպես
կարծում էի, ինձ պատճառել էր կինս, ծառայիս հրամայեցի սպանել նրան, որին,
ինչպես ծառաս պատմեց, դրանից հետո անմիջապես լափել է գայլերի ոմակը»։

Երբ նրանք այս ամենը պատմեցին սուլթանի առաջ, և երբ սուլթանն արդեն
հասկացել էր բանի էությունը, բայց դեռևս չէր կռահել, թե ի՛նչ էր ուզում
անել Սիկուրտնոն, որ սարքել էր այդ առերեսումը և նրանց հարցաքննում էր,---
Սիկուրանոն նրան ասաց. «Տե՛ր իմ, դուք շատ պարզ տեսնում եք, թե այն բարի
կինը որքան կարող է պարծենալ իր սիրեկանով ու ամուսնով, քանզի սիրեկանը
վերջինիս հետ միասին նրան պատվազուրկ է արել՝ նրա բարի անունը արատավորելով
զրպարտանքներով, և սնանկացրել նրա ամուսնուն, իսկ ամուսինը, ավելի շատ
հավատ ընծայելով ուրիշի ստին, քան այն ճշմարտությանը, որը կարող էր ստուգած
լինել երկար ժամանակի փորձով, հրամայել է կնոջը սպանել և նետել ի կեր
գայլերի։ Այս բոլորից բացի, այդ կնոջ նկատմամբ սիրեկանն ու ամուսինը
այնպիսի հարգանք ու սեր են տածել, որ նրանցից ոչ մեկը չկարողացավ նրան
ճանաչել, թեև երկար ժամանակ եղել են նրա հետ։ Բայց քանի որ դուք հիանալի
հասկացաք, թե ինչի՛ է արժանի նրանցից յուրաքանչյուրը, ապա, եթե իմ նկատմամբ
ողորմած գտնվելով համաձայն կլինեք պատժել խաբեբային և ներել խաբվածին, ես
այդ տիկնոջը կներկայացնեմ ձերդ տեսությանը»։

Սուլթանը, որ պատրաստ էր կատարելու Սիկուրանոյի ցանկությունը, ասաց, թե
համաձայն է, և թող տիկնոջը ներս կանչի։ Շատ զարմացավ Բերնաբոն, քանի որ
հաստատ համոզված էր, որ իր կինը մեռած է, իսկ Ամբրոջիոլոն, արդեն տեսնելով,
որ իր բանը բուրդ է, և վախենալով, որ պատիժր կարող է ավելի ծանր լինել, քան
փողը վերադարձնելը, չիմանալով, թե տիկնոջ հայտնվելու դեպքում ո՛ւմ վրա պիտի
հույս դնի և ումից վախենա, նրա ներս մտնելուն սպասում էր ավելի քան
զարմացած։ Երբ սուլթանը Սիկուրանոյին հայտնեց իր համաձայնությունը, վերջինս
ծնկի եկավ նրա առաջ, տղամարդու ձայնը անմիջապես անհետացավ տղամարդ երևալու
ցանկության հետ միասին, և նա ասաց. «Տե՛ր իմ, ես եմ տարաբախտ Ջինևրան, որ
վեց տարի շարունակ, տղամարդու կերպարանք մտած, թափառում էր աշխարհե աշխարհ.
ես այն կինն եմ, որին ոճրալի կերպով անարգել է այս դավաճան Ամբրոջիոլոն, և
որին այս դաժան ու անարդար ամուսինը որոշեց իր ծառայի ձեռքով սպանել և
գայլերի բաժին դարձնել»։ Եվ պատռելով հագուստն ու ցույց տալով կուրծքր, նա
սուլթանին և բոլոր ներկա գտնվողներին ապացուցեց, որ ինքը կին է։ Ապա
դիմելով Ամբրոջիոլոյին, նա ցասմամբ հարցրեց, թե ե՞րբ է նա պառկել իր հետ,
ինչպես առաջ պարծենում էր։ Ամբրոջիոլոն արդեն ճանաչել էր նրան և ամոթից
համարյա համրացած, ոչինչ չկարողացավ ասել։ Սուլթանը, որ բոլոր ժամանակ
Սիկուրանոյին տղամարդ, էր համարել, այնպես էր ապշել ու զարմացել, որ իր
լսածն ու տեսածը ավելի շուտ երազ էր համարում, քան իրողություն։ Ի վերջո,
երբ զարմանքն անցավ և նա հավատաց աչքով տեսածին, մեծամեծ գովեստներով
արժանին հատուցեց Ջինևրայի՝ մինչ այդ Սիկուրանո անվանյալի վարած կյանքին,
հաստատամտությանն ու վարքին։ Հրամայելով նրան տալ կանացի արժանապատշաճ
հագուստ և նաժիշտներ, որոնք, Ջինևրայի խնդրանքի համաձայն, ընկերություն
պիտի անեին նրան, նա ներեց Բերնաբոյին՝ ազատելով արժանի մահապատժից։
Վերջինս, ճանաչելով Ջինևրային, ընկավ նրա ոտքը՝ լալով և ներում խնդրելով։
Սա էլ ներեց սիրողաբար, թեև Բերնաբոն արժանի չէր դրան, ապա ոտքի կանգնեցրեց
և գրկեց որպես ամուսնու։ Դրանից հետո սուլթանը հրամայեց, որ Ամբրոջիոլոյի
մարմնին մեղր քսեն և քաղաքի ամենաբարձր տեղում կապեն սյունից և այդպես
թողնեն արևի տակ ու այլևս չարձակեն, մինչև որ ինքն ընկնի, և այդպես էլ
արվեց։ Այնուհետև նա հրամայեց, որ Ամբրոջիլոյի ունեցվածքը հանձնվի տիկնոջը,
իսկ դա այնքան քիչ չէր, որպեսզի տասը հազար դուբլոն չարժենար։ Պատվիրելով
փառավոր տոնախմբություն սարքել, նա Բերնաբոյին պատվեց որպես Ջինևրայի
ամուսնու, իսկ մադոննա Ջինևրային՝ որպես առաքինագույն կնոջ, և սրան այնքան
թանկարժեք իրեր, ոսկյա ու արծաթյա սպասներ և փող ընծայեց, որ դա էլ մի տասը
հազար դուբլոնից ավելի կարժենար։ Հրամայելով նրանց համար մի նավ պատրաստել,
նա տոնահանդեսն ավարտվելուց հետո նրանց թույլ տվեց, ցանկանալու դեպքում,
վերադառնալ Ջենովա։ Եվ որպես մեծահարուստ մարդիկ վերադառնալով Ջենովա. և
մեծ տոն և ուրախություն անելով, նրանք, առանձնապես մադոննա Ջինևրան, որին
բոլորը մեռած էին համարել, բոլորի կողմից ընդունվեցին մեծ պատիվներով, և
շարունակ, քանի դեռ կենդանի էր, նրան հարգում ու մեծարում էին որպես շատ
առաքինի և խելացի կնոջ։ Իսկ Ամբրոջիոլոն հենց այն օրը, երբ նրա մարմնին
մեղր էին քսել ու կապել ցցին, ի մեծ տանջանս իր, ոչ միայն մեռավ, այլև
մինչև ոսկորները կեր դարձավ ճանճերի, կրետների ու բոռերի, որոնք խիստ առատ
են այն երկրում։ Մերկացած ու սպիտակ ոսկորները, ջլերով իրար կպած, երկար
ժամանակ այդպես մնալով, ամեն նայողի պատմում էին նրա ոճրագործությունը։ Եվ
ահա այդպես, խաբողը խաբվածի ոտքի տակ ընկավ։


## Նովել տասներորդ

_Մոնակոցի Պագանինոն առևանգում է մեսսեր Ռիչյարդո դա Կինզիկայի կնոջը.
ամուսինն իմանալով կնոջ տեղը՝ գնում է նրա հետևից և, մտերմություն
հաստատելով Պագանինոյի հետ՝ խնդրում է կնոջը վերադարձնել։ Պագանինոն
համաձայնում է, պայմանով, որ կինը հոժար լինի, սակայն վերջինս չի ցանկանում
վերադառնալ և մեսսեր Ռիչյարդոյի մահից հետո դառնում է Պագանինոյի կինը:_

Հարգարժան ընկերախումբը միաբերան գովեց թագուհու պատմած սքանչելի նովելը, և
ամենից շատ գովեց Դիոնեոն, որն արդեն այսօրվա վերջին պատմողն էր։ Եվ
պատմողին շատ գովելով, նա ասաց.--- Չքնաղագե՜ղ դամաներ, թագուհու նովելում
կար մի տեղ, որն ինձ դրդեց հրաժարվել իմ ցանկացած նովելը պատմելու
մտադրությունից, որպեսզի դրա փոխարեն պատմեմ մի ուրիշը։ Ես ի նկատի ունեմ
Բերնաբոյի անմտությունը (թեպետև դա բարեբախտ վախճան ունեցավ նրա համար),
ինչպես նաև անմտությունն այն բոլոր մարդկանց, որոնք հավատում են այն բանին,
որին, ինչպես պարզվեց, հավատում էր և նա, այսինքն՝ կարծում են, որ երբ
իրենք աշխարհե աշխարհ թափառելով զվարճանում են մերթ այս, մերթ այն կնոջ
հետ, իրենց կանայք տանը մնալով ձեռները ծալած չեն նստում, կարծես թե մենք,
որ ծնվել ենք ու մեծացել կանանց մեջ, չգիտենք, թե նրանք ինչի են հակամետ։
Պատմելով այս նովելը, ես միաժամանակ ցույց կտամ, թե որքա՛ն հիմար են այդ
մարդիկ և թե որքան մեծ է հիմարությունն այն անձանց, որոնք իրենց համարելով
բնությունից էլ զորեղ՝ զանազան սուտումուտ բաներով այն հավատն են ներշնչում
իրենց, թե կարող են անել ավելին, քան կարողանում են, ջանալով ուրիշներին էլ
իրենց նման դարձնել, թեկուզև սրանք ի բնե ընդունակ չլինեն այդպիսին
լինելու։

Եվ այսպես, Պիզայում ապրելիս է եղել մի դատավոր, անունը Ռիչյարդո դա
Կինզիկա, որը խելքով ավելի էր օժտված, քան մարմնական զորությամբ։
Ենթադրելով, որ իր կինն էլ կկարողանա բավականություն զգալ այն զբաղմունքից,
որին նա տվել էր իր ուշքն ու միտքը, և լինելով շատ հարուստ, նա ոչ մի ջանք
չէր խնայում, որ ամուսնանալու համար անպայման գեղեցիկ ու ջահել աղջիկ
գտներ, թեև, եթե կարողանար իրեն էլ այնպես խրատել, ինչպես ուրիշներին,
կխուսափեր թե՛ գեղեցիկից և թե՛ ջահելից։ Եվ նրա ցանկությունը կատարվեց,
որովհետև մեսսեր Լոատո Գվալանդին նրան կնության տվեց իր աղջկան,--- անունը
Բարտոլոմեա,--- որը մեկն էր Պիզայի ամենագեղեցիկ ու ամենահրապուրիչ
աղջիկներից, որոնց մեջ քիչ չեն նաև մողեսի նման խլվլացողները։ Եվ մեձ
հանդեսով նրան իր տունը բերելով և հիանալի ու փառահեղ հարսանիք անելով, նա
ամուսնությունը կատարյալ դարձնելու համար առաջին գիշերը կարողացավ մի կերպ
մերձենալ նրան, թեև քիչ էր մնում, որ այս անգամ էլ փստար. այդ պատճառով էլ,
լինելով նիհար, չոփ֊չոր ու անառույգ մարդ, նա մյուս օրն առավոտյան ստիպված
եղավ իրեն կյանքի կոչել կարմիր գինիով, կազդուրիչ դեղորայքով ու այլևայլ
միջոցներով։ Եվ ահա պարոն դատավորը, հնարավորություն ստանալով ավելի լավ
գնահատելու իր ուժերը, քան մինչ այդ, սկսեց կնոջը քարոզել իր օրացույցը,
որը պիտանի էր, թերես, գրագիտություն սովորող երեխաների համար և,
հավանաբար, մի ժամանակ հորինված էր Ռավեննայում։ Հիմնվելով այդ օրացույցի
վրա, նա կնոջն ապացուցում էր, թե տարվա մեջ չկա ոչ մի օր, որին չընկնի ոչ
միայն մեկ, այլև մի քանի տոն, որոնց առթիվ ամուսինն ու կինը պարտավոր են
խուսափել մերձավորվելուց։ Դրանց ավելացրեց մեծ ու փոքր պասերը, սուրբ
առաքելոց ու հազար ու մի այլ սրբերի տոներն ու նախատոնակները, ուրբաթ և
շաբաթ օրերը, կիրակին և ամբողջ մեծ պասը, լուսնի որոշ փուլեր և այլն, թերևս
կարծելով, թե կանանց հետ անկողնում պառկած պահին էլ պետք է կատարել այն
տոները, որ նա կատարում էր իր քաղաքացիական գործերը վարելիս։ Այս
գործելակերպին հավատարիմ մնաց երկար ժամանակ՝ ի խորունկ վիշտ տիկնոջ, որին
նա բախտավորեցնում էր ամիսը մեկ անգամ, և այն էլ ոչ ամեն ամիս, շարունակ
աչքը կնոջ վրա պահելով, որպեսզի հանկարծ մեկնումեկը նրան չսովորեցներ
աշխատանքային օրերը, ինչպես ինքը սովորեցրել էր տոն օրերը։

Եվ եղավ որ ամռան մի շոգ օր մեսսեր Ռիչյարդոն ցանկացավ գնալ ու հանգստանալ
Մոնտե Ներոյի մոտ գտնվող իր կալվածքներից մեկում և մաքուր օդ ծծելու համար
մի քանի օր մնալ այդտեղ։ Նա իր հետ տարավ նաև գեղեցկուհի կնոջը։ Որպեսզի
կարողանար բավականություն պատճառել իր գեղեցկուհի կնոջը, նա մի անգամ ձկան
որս կազմակերպեց, և երկու նավակներով, որոնցից մեկում տեղ էին բռնել ինքն
ու ձկնորսները, մյուսում՝ կինը և այլ կանայք, նրանք գնացին որսը դիտելու։
Բավականությունն այնքան մեծ եղավ, որ իրենք էլ չնկատեցին, թե ինչպես մի
քանի մղոն հեռացան ափից։ Եվ մինչդեռ նրանց ուշադրությունն ամբողջովին
դրանով էր զբաղված, անակնկալ կերպով երևաց Պագանինո դա Մարեի՝ այն
ժամանակներում շատ հռչակավոր այդ ծովահենի առագաստանավը։ Նկատելով
նավակները, Պագանինոն ուղղվեց նրանց կողմը։ Սակայն նրանք չէին կարող
հեռանալ այնպես արագ, որպեսզի Պագանինոյին չհաջողվեր հասնել այն նավակին,
որի մեջ նստած էին կանայք։ Նավակում տեսնելով այդպիսի մի գեղեցկուհու և
այլևս ոչ մի ուրիշ բան չցանկանալով, նա արդեն ափին գտնվող Ռիչյարդոյի աչքի
առաջ նրան առավ իր առագաստանավի վրա ու թողեց հեռացավ։ Հարկ չկա ասելու, թե
որքան վշտացավ պարոն դատավորը, որն այնքան խանդոտ էր, որ վախենում էր
նույնիսկ իր կնոջը դիպչող քամուց։ Եվ նա, միանգամայն ապարդյուն, Պիզայում
ու այլ վայրերում գանգատվում էր ծովահենների ոճրից, նույնիսկ չիմանալով, թե
ո՛վ էր առևանգել կնոջը և ո՛ւր տարել նրան։ Իսկ Պագանինոն գեղեցկուհուն
տեսնելով շատ գոհ մնաց և, քանի որ կին չուներ, որոշեց նրան մշտապես պահել
իր մոտ և սկսեց սիրագորով կերպով սփոփել տիկնոջը, որը լալիս էր աղիողորմ։
Երբ վրա հասավ գիշերը, նա, հաշվի չառնելով ոչ մի օրացույց և նկատի
չունենալով ոչ մի տոն ու դադար, սկսեց նրան սփոփել գործով, քանի որ, ինչպես
նրան թվում էր, ցերեկը խոսքերը քիչ էին ներգործել։ Եվ նա այնպես սփոփեց
Բարտոլոմեային, որ նախքան Մոնակո հասնելը, սա մտահան արեց դատավորին ու նրա
օրենքները և սկսեց Պագանինոյի հետ ապրել ամենաերանելի կյանքով։ Տիկնոջը
բերելով Մոնակո, Պագանինոն, ի հավելումն սփոփանքների, որոնք անպակաս էին
զօր ու գիշեր, նրան շրջապատեց հարգ ու պատվով և պահում էր որպես կին։

Որոշ ժամանակ անցնելուց հետո, երբ մեսսեր Ռիչյարդոն լսեց, թե որտե՛ղ է
գտնվում իր կինը, և կարծելով, թե ոչ ոք չի կարող գործը գլուխ բերել,
կրքավառ ցանկությամբ բռնված, որոշեց անձամբ գնալ նրա հետևից, պատրաստ
լինելով նրա համար վճարել ամենամեծ փրկանքը։ Դուրս գալով ծով, նա նավեց ու
հասավ Մոնակո, որտեղ տեսավ կնոջը, իսկ սա էլ՝ նրան։ Նույն օրը երեկոյան
Բարտոլոմեան տեսածի մասին պատմեց Պագանինոյին և հայտնեց, թե ի՛նչ է մտադիր
անել։ Մյուս օրն առավոտյան Ռիչյարդոն հանդիպեց Պագանինոյին, ծանոթացավ և
կարճ ժամանակում մեծ բարեկամություն ու մտերմություն հաստատեց նրա հետ, իսկ
նա ձևացնում էր, թե չի ճանաչում նրան, անհամբեր սպասելով, թե մեր դատավորը
բանն ուր է հասցնելու։ Այդ պատճառով էլ, երբ մեսսեր Ռիչյարդոյին թվաց, որ
հասել է պատեհ ժամը, որքան կարող էր սիրալիրաբար նրան հայտնեց իր գալու
շարժառիթը, խնդրելով, որ նա պահանջի ցանկացած փրկանքը, միայն թե կնոջը ետ
տա։ Պագանինոն, ուրախ դեմք ընդունելով, պատասխանեց. «Աչքիս վրա, մեսսերե։
Թե որ կարճ ասեմ, իսկապես ինձ մոտ մի այդպիսի ջահել կին է ապրում. թե ո՛ւմ
կինն է նա՝ ձե՞րը, թե մի ուրիշի, չգիտեմ, որովհետև ձեզ չեմ ճանաչում,
ասենք՝ նրան էլ միայն այնքան գիտեմ, որ մի որոշ ժամանակ ապրել եմ հետը։ Եթե
դուք, ինչպես ասացիք, նրա ամուսինն եք, ես ձեզ կներկայացնեմ նրան, քանի որ
աչքիս կարգին մարդ եք երևում, և կարծում եմ, որ նա ձեզ կճանաչի։ Եթե նա
պնդի, որ ձեր ասածը ճիշտ է, և ցանկանա ձեզ հետ գալ, ապա ես, ձեր սիրալիր
վերաբերմունքի խաթեր պատրաստ եմ համաձայնել, որ դուք նրան փրկելու համար
վճարեք որքան որ ինքներդ կցանկանաք։ Իսկ եթե դուրս գա, որ ձեր ասածը ճիշտ
չէ, այդ դեպքում դուք շատ գեշ վարված կլինեք, եթե փորձեք այդ կնոջը ինձնից
խլել, քանի որ ես ջահել մարդ եմ և, ինչպես ամեն մեկը, կարող եմ կին
ունենալ, մանավանդ այդպիսի հրապուրիչ կին, որի նմանը կյանքումս չեմ տեսել»։
Եվ ասաց այնժամ մեսսեր Ռիչյարդոն. «Որ նա իմ կինն է՝ դա ճիշտ է. և եթե ինձ
ներկայացնես նրան, կտեսնես որ այդպես է. նա իսկույն ևեթ կվազի ու վզովս
կընկնի, ուստի խնդրում եմ վարվես հենց այնպես, ինչպես ասացիր»։ --- «Դե՛հ,
ուրեմն, գնանք»,--- ասաց Պագանինոն։ Եվ այդպես, նրանք գնացին Պագանինոյի
տունը։ Մտնելով սրահներից մեկը, Պագանինոն կանչել տվեց Բարտոլոմեային, որը,
շքեղ հագնված ու հարդարված, ելավ իր սենյակից ու մտավ այն սրահը, որտեղ
գտնվում էին մեսսեր Ռիչյարդոն ու Պագանինոն։ Սակայն տիկինը մեսսեր
Ռիչյարդոյին վերաբերվեց ոչ այլ կերպ, քան կվերաբերվեր որևէ օտար մարդու,
որը Պագանինոյի հետ միասին կարող էր եկած լինել նրանց տունը։ Դատավորը, որ
սպասում էր, թե կինն իրեն պիտի դիմավորեր մեծագույն ուրախությամբ, նրա այդ
վարմունքը տեսնելով խիստ զարմացավ և սկսեց ինքն իր մեջ այսպես մտածել.
«Միգուցե տրխրությունը և նրա անակնկալ կորոստյան վիշտը այնպես են
կերպարանափոխել ինձ, որ նա չի կարողանում ճանաչել»։ Ուստի և ասաց. «Թանկ
նստեց ինձ վրա, կնի՛կ, քեզ ձկան որսի տանելը, որովհետև դեռևս ոչ ոք չի
ապրել այն վիշտը, որ ես զգացի քեզ կորցնելու համար, իսկ դու, ինչպես երևում
է, չես էլ ճանաչում ինձ, քանի որ այդպես օտարի պես ես խոսում ինձ հետ։
Մի՞թե չես տեսնում, ես քո մեսսեր Ռիչյարդոն եմ, որ եկել եմ վճարելու՝
ինչքան ցանկանա այս արժանավոր մարդը,--- որի տանը գտնվում ենք,--- որպեսզի
նորից տիրանամ քեզ ու տանեմ. իսկ նա այնքան բարի է, որ քեզ տալիս է այն
գումարով, որ ես ինքս կցանկանամ վճարել»։ Դառնալով նրան, տիկինը մեղմիկ
ժպտալով ասաց. «Մեսսե՛րե, դուք այդ ի՞նձ եք ասում։ Հապա մի տեսեք --- չե՞ք
շփոթել ինձ ուրիշ կնոջ հետ, որովհետև ինչ ինձ է վերաբերում՝ ես չեմ հիշում,
որ երբևէ տեսած լինեմ ձեզ»։ Եվ ասաց մեսսեր Ռիչյարդոն. «Մտածիր թե ինչ ես
ասում. ապա մի լավ նայիր ինձ, եթե փորձես լավ հիշել կտեսնես, որ ես իսկապես
քո Ռիչյարդո դա Կինզիկան եմ»։ Տիկինն ասաց. «Ներեցեք ինձ, մեսսերե, թեև ինձ
համար այնքան էլ վայելուչ չէ երկար նայել ձեզ, ինչպես դուք եք առաջարկում,
այնուամենայնիվ ես ձեզ նայեցի բավականաչափ, որպեսզի համոզվեի, որ ձեզ երբևէ
չեմ տեսել»։ Մեսսեր Ռիչյարդոն մտածեց, որ, երևի, նա այդ բաներն ասում է
Պագանինոյի ահից, չցանկանալով նրա ներկայությամբ ընդունել, թե ճանաչում է
իրեն։ Ուստի պահ մի անց նա Պագանինոյին խնդրեց, որ նա թույլ տա տիկնոջ հետ
առանձին խոսել սենյակներից մեկում։ Պագանինոն համաձայնեց, պայմանով, որ նա
այնտեղ տիկնոջը բռնությամբ համբուրելու փորձ չանի, իսկ տիկնոջը հրամայեց
առանձնանալ նրա հետ. թո՛ղ լսի, ինչ որ նա ցանկանում է նրան ասել և
պատասխանի ինչպե՛ս կկամենա։ Եվ ահա տիկինը և մեսսեր Ռիչյարդոն գնացին
սենյակը, և երբ նստեցին, մեսսեր Ռիչյարդոն սկսեց այսպես խոսել. «Հոգյա՜կդ
իմ, սրտի՜կդ իմ, հո՜ւյսդ իմ, մի՞թե դու չես ճանաչում Ռիչյարդոյին, որը քեզ
սիրում է իր կյանքից ավելի։ Մի՞թե դա կարելի բան է, մի՞թե ես այդքան փոխվել
եմ։ Հապա մի լավ նայիր ինձ, աչքիս լույս»։ Կինն սկսեց ծիծաղել և, այլևս
նրան թույլ չտալով շարունակել ասաց. «Դուք անշուշտ լավ գիտեք, որ ես այնքան
մոռացկոտ չեմ, որպեսզի չկարողանամ հիշել, որ դուք Ռիչյարդո դա Կինզիկան եք,
այսինքն իմ ամուսինը։ Բայց դուք, քանի դեռ ապրում էի ձեզ հետ, ապացուցեցիք,
որ շատ վատ եք ճանաչում ինձ, որովհետև, եթե դուք իսկապես խելոք մարդ
լինեիք, ինչպես ցանկանում եք երևալ մարդկանց աչքին, այնքան խելք պիտի
ունենայիք, որ կարողանայիք տեսնել, որ ես ջահել եմ, թարմ ու քաջառողջ, և,
հետևապես, պարտավոր էիք հասկանալ, թե հագնվելուց և ուտելուց բացի, ուրիշ
ի՛նչ պահանջ ունեն ջահել կանայք, թեև ամոթխածությունից այդ մասին չեն
խոսում։ Իսկ թե դուք ինչպե՛ս էիք բավարարում այդ պահանջը՝ ինքներդ էլ
գիտեք։ Եթե ձեզ համար ավելի հաճելի էր զբաղվել օրենքներով, քան ձեր կնոջով,
ապա դուք պիտի կին չառնեիք, թեև, ճիշտն ասած, ինձ երբեք չի թվացել, թե դուք
դատավոր եք, դուք ավելի շուտ սուրբ ծեսերի և տոների կոչնակի տպավորություն
էիք գործում, քանի որ այնքան լավ գիտեիք այղ բոլորը, ինչպես և պասերն ու
նախատոնակները։ Եվ ես ասում եմ ձեզ, որ եթե ձեր կալվածքներում բանող
մշակներն էլ ունենային այնքան տոն օրեր, որքան այն մարդը, որ պարտավոր էր
մշակել արտն իմ փոքրիկ, դուք երբեք չէիք հավաքի և ոչ մի հատիկ։ Եվ ահա ես
հանդիպեցի այս մարդուն՝ Պագանինոյին, որովհետև այդ էր ցանկանում տերը, որ
ողորմած աչքով էր նայում ջահելությանս։ Ապրում եմ նրա հետ այս սենյակում,
որտեղ չգիտեն, թե ինչ բան է տոնը (ես խոսում եմ այն տոների մասին, որ
դուք,--- ավելի նվիրված լինելով աստծուն, քան կանանց ծառայելու գործին,---
տոնում էիք այնքան հաճախ) և երբեք այս դռնից մուտք չեն գործել ո՛չ
շաբաթները, ո՛չ ուրբաթները, ո՛չ նախատոնակները, ո՛չ չորս պասերը, ո՛չ էլ
մեծ պասը, որն այնքան երկար է տևում, ընդհակառակը, այստեղ շարունակ
աշխատում են։ Դրա համար էլ ես ուզում եմ մնալ այս մարդու մոտ և աշխատել
քանի դեռ ջահել եմ, իսկ տոները, ինդուլգենցիաներն ու պասերը թող մնան այն
օրվան, երբ պառաված կլինեմ, իսկ դուք, որքան կարելի է շուտ, հեռացեք ի սեր
աստծո և առանց ինձ կատարեցեք ձեր տոները, որքան ձեր սիրտը կկամենա»։ Լսելով
այդ խոսքերը, մեսսեր Ռիչյարդոն անտանելի վիշտ էր զգում, և, տեսնելով, որ
կինը վերջացրեց, նա ասաց. «Ավա՜ղ, հոգյակս, այդ ինչե՜ր ես ասում։ Մի՞թե քեզ
չի հետաքրքրում քո ծնողների և քո պատիվը։ Մի՞թե քեզ համար գերադասելի է
մնալ այստեղ՝ լինելով այդ մարդու հոմանուհին, տապակվելով մահացու մեղքի
մեջ, քան ապրել Պիզայում որպես իմ կինը։ Երբ դու նրան ձանձրացրած կլինես՝
քեզ դուրս կվռնդի ի մեծ խայտառակություն քո, իսկ այնտեղ դա միշտ էլ սիրելի
կլինես ինձ և, եթե մեռնեմ էլ, դարձյալ կհամարվես իմ տանտիրուհին։ Եվ մի՞թե
կցանկանաս այդ անզուսպ ու անպարկեշտ ցանկության համար մոռանալ քո պատիվը,
ինչպես նաև ինձ, որ քեզ սիրում եմ կյանքիցս ավելի։ Հո՜ւյս իմ, այլևս այդ մի
ասիր, այլ համաձայնիր գնալ ինձ հետ. և ես իմանալով քո ցանկությունը՝
այսուհետև կջանամ բավարարել ամենայն կերպ։ Ուստի և, անգինս, թո՛ղ
մտադրությունդ և արի ինձ հետ, զի այն պահից իր վեր, երբ քեզ խլեցին ինձնից,
օր ու արև չունեմ»։ Դրան տիկինն այսպես պատասխանեց. «Թող իմ պատվի մասին ոչ
ոք ինձնից ավելի չմտածի (ասենք, այժմ հարկ էլ չկա մտածելու)։ Թող դրա մասին
ծնողներս մտածեին այն ժամանակ, երբ ինձ ամուսնացնում էին ձեզ հետ։ Եթե
նրանք այն ժամանակ չմտածեցին իմ պատվի մասին, ապա ես էլ մտադիր չեմ նրանց
պատվի մասին մտածել։ Եվ եթե ես այժմ մահացու մեղքի մեջ եմ, ապա օրերից մի
օր կզգամ նաև բարերար վերափոխություն, ուստի հարկ չկա, որ դուք որևէ չափով
անհանգստանաք ինձ համար։ Եվ կասեմ ահա թե ինչ, այստեղ ինձ թվամ է, որ ես
Պագանինոյի կինն եմ, իսկ Պիզայում կարծես թե ձեր սիրուհին, էի, քանի որ,
ինչպես հիշում եք, իմ և ձեր մոլորակները միմյանց հանդիպում էին միայն ըստ
լուսնի փուլերի և երկրաչափական հաշվումների, մինչդեռ այստեղ Պագանինոն ինձ
առնում է իր բազուկների մեջ, սեցմում ու խածնում, և ինչպե՜ս է մշակում
արտս։ Իսկ դուք ասում եք, թե պիտի ջանաք։ Ինչո՞վ։ Ջանալու եք մահակը
բարձրացնելու համար երեք անգամ թափ առնե՞լ։ Այո՛, ես գիտեմ, որ դուք լավ
հեծյալ եք դարձել այն օրից ի վեր, երբ ձեզ չեմ տեսել։ Գնացեք և աշխատեցեք
միայն կենդանի մնալ, որովհետև, ինչպես ինձ թվում է, դուք այս աշխարհում
հրաշքով եք ապրում, այնքան տկար եք և հալումաշ եղած։ Եվ այն էլ կասեմ, որ
եթե Պագանինոն ինձ թողնելու լինի (իսկ նա, կարծեմ, հակամետ չէ այդ անելու,
եթե միայն ինքս ցանկանամ մնալ), մտադիր չեմ անգամ այդ դեպքում վերադառնալ
ձեզ մոտ,--- ձեզ, որին, եթե մզելու լինեին՝ նույնիսկ մի գավաթ հյութ չի
ստացվի. չեմ վերադառնա, քանի որ մի անգամ ձեր համն առած լինելով՝ ես ուրիշ
տեղ պիտի փնտրեմ իմ սնունդը։ Ուստի նորից եմ ձեզ ասում, որ այստեղ չկան ո՛չ
տոներ, ո՛չ նախատոնակներ, հենց դրա համար էլ մտադիր եմ մնալ այստեղ, իսկ
դուք որքան կարելի է շուտ թողեք ու հեռացեք, ապա թե ոչ կսկսեմ ճչալ, թե
ցանկանում եք ինձ բռնաբարել»։ Մեսսեր Ռիչյարդոն, տեսնելով, որ իր բանը
բուրդ է, և նոր միայն հասկանալով, որ ինքը, լինելով անկարող մարդ, մեծ
հիմարություն է գործել ջահել կին առնելով, տխուր ու տրտում դուրս եկավ
սենյակից, Պագանինոյի հետ էլ երկար խոսեց, բայց ապարդյուն։ Վերջապես, ոչ մի
արդյունքի չհասնելով և կնոջը թողնելով այնտեղ, նա վերադարձավ Պիզա և վշտից
այնպես խենթացավ, որ քաղաքով անցնելիս ամեն մի բարևողի կամ որևէ հարցով
դիմողի ոչ մի ուրիշ պատասխան չէր տալիս, բացի սրանից. «Գարշելի ծակը չի
ուզում լսել տոների մասին»։ Դրանից շատ չանցած նա մեռավ։ Երբ Պագանինոն նրա
մահվան լուրն առավ, Բարտոլոմեային իր օրինական կինը դարձրեց, և նրանք
երկուսով, չկատարելով ո՛չ տոն, ո՛չ նախատոնակ, ո՛չ էլ պաս պահելով,
աշխատում էին որքան ուժ ունեին և ուրախ կյանք էին վարում։ Ահա թե ինչու ինձ
թվում է, ո՜վ իմ թանկագին դամաներ, որ Ամբրոջիոլոյի հետ վիճելիս Բերնաբոն
նման էր այն մարդուն, որր զառիվայրով իջնելիս այծ է հեծնում։

Այս նովելն այնպիսի ծիծաղ առաջացրեց ամբողջ ընկերախմբում, որ բոլորի
ծնոտներր ցավել սկսեցին, և բոլոր դամաները միաձայն պնդեցին, թե Դիոնեոն
ճիշտ էր ասում, իսկ Բերնաբոն իսկապես որ հիմար է եղել։ Երբ նովելն ավարտվեց
ու ծիծաղը լռեց, թագուհին, տեսնելով, որ օրը տարաժամել է, բոլորը պատմել են
իրենց նովելները և հասել է վախճանն իր տիրապետության, ըստ սահմանված կարգի
գլխից առնելով պսակը՝ դրեց Նեիֆիլայի գլխին, ուրախաձայն ասելով. «Այժմ,
թանկագին ընկերուհի, թող իշխանությանդ ներքո լինի ժողովուրդն այս փոքրիկ»։
Եվ այդ ասելով՝ նորից նստեց։ Նեիֆիլան փոքր-ինչ շառագունեց այդ մեծարանքից,
և նրա դեմքը շողում էր ինչպես թարմ ցողը ապրիլյան և կամ մայիսյան
արշալույսի պահին, և լուսաստղի նման փայլում էին աչքերը, որ փոքր-ինչ
խոնարհած էին։ Եվ երբ լռեց գովասանքի շշունջը, որով շրջապատողներն իրենց
բարյացակամությունն էին հայտնում թագուհուն, նա սրտապնդվելով և գլուխը
փոքր-ինչ բարձրացնելով՝ ասաց. «Քանի որ ես ձեր թագուհին դարձա, ապա
չշեղվելով իմ նախորդների գործելակերպից, որոնց կառավարմանը հավանություն
էիք տալիս ձեր հնազանդությամբ, մի քանի խոսքով կհայտնեմ իմ կամքը, որը և,
ձեր հավանությանն արժանանալու դեպքում, պետք է կատարենք։ Ինչպես ձեզ հայտնի
է, վաղն ուրբաթ է, մյուս օրը՝ շաբաթ,--- օրեր, որ շատերի սրտին տհաճ են
պասուց ճաշերի պատճառով, թեև ուրբաթը պետք է սուրբ պահել, ի նկատի առնելով,
որ այդ օրը չարչարանքի ենթարկվեց նա, ով մահ առավ հանուն մեր կյանքի։ Ահա
թե ինչու ես արժանապատշաճ և ճիշտ կհամարեի, եթե մենք, ի փառս աստծո, ավելի
շուտ զբաղվեինք աղոթելով, քան պատմություններ անելով։ Այն էլ ասեմ, որ
շաբաթ օրը կանայք սովորություն ունեն իրենց գլուխը լվալու, մաքրվելու անցած
շաբաթվա կեղտից. շատերն էլ սովորություն ունեն ծոմ պահելու հանուն
ամենասուրբ կույս աստվածամայր Մարիամի և ապա կիրակամուտին հանգստանալու
բոլոր գործերից։ Ուստի, քանի որ այդ օրը ի վիճակի չենք լինի հետևելու մեր
կենցաղի սահմանված կարգին, ես գտնում եմ, որ այդ տեսակետից լավ վարված
կլինենք, եթե ձեռնպահ մնանք նովելներ պատմելուց։ Եվ ապա նկատի առնելով այն
հանգամանքը, որ մենք այստեղ արդեն չորս օր անցրինք, ես նպատակահարմար եմ
համարում հեռանալ այստեղից և գնալ մի ուրիշ վայր, եթե ցանկանում ենք
խուսափել նոր այցելուների հայտնվելուց, իսկ թե ո՞ւր գնալ՝ այդ մասին ես
արդեն մտածել եմ ու հոգացել։ Եթե մենք այնտեղ ի մի հավաքվենք կիրակի օրը՝
կեսօրվա քնից հետո,--- քանի որ այսօր մեր պատմությունների և զրույցների
ասպարեզը շատ էր ընդարձակ,--- մի կողմից՝ խորհրդածելու ժամանակ կունենաք,
իսկ մյուս կողմից էլ լավ կանենք, եթե մի քիչ սահմանափակենք նովելների
քմահաճ ընտրությունը և պատմենք բախտի բազում արարումներից լոկ մեկի մասին,
զոր օրինակ այն մարդկանց մասին, ովքեր, իրենց ձեռներեցության շնորհիվ ձեռք
են բերում իրենց փափագածը կամ նորից տեր են դառնում իրենց կորցրածին։ Թող
յուրաքանչյուրդ խորհի և պատրաստվի այդ առթիվ պատմելու որևէ այնպիսի բան, որ
շահեկան կամ, համենայն դեպս, զվարճալի լինի ընկերախմբի համար, երբեք
չխախտելով Դիոնեոյին տրված արտոնաշնորհը»։

Բոլորը գովեցին թագուհու ճառն ու առաջարկը և վճռեցին, որ հենց այդպես էլ
պետք է անել։ Իսկ թագուհին, դրանից հետո կանչել տալով իր արքունապետին, մի
առ մի բացատրեց, թե նա երեկոյան որտեղ պիտի բացի սեղանը և այնուհետև ինչ
պիտի անի իր իշխանության օրոք։ Կարգադրելով այդ ամենը և իր ողջ
հասարակության հետ ոտքի ելնելով, նա թույլ տվեց, որ յուրաքանչյուրն ազատ
լինի իր կամեցածն անելու։ Եվ ահա դամաներն ու տղամարդիկ քայլեցին դեպի
փոքրիկ պարտեզը, փոքրինչ ճեմեցին այնտեղ և, երբ հասավ ընթրիքի ժամը,
ընթրեցին ուրախ և մեծ բավականությամբ։ Եվ երբ ելան սեղանից, թագուհու
բարեհաճությամբ,--- Եմիլիայի սկսած պարեղանակի ներքո և մյուսների
երգակցությամբ,--- Պամպինեան երգեց հետևյալ կանցոնը.

Ո՞վ պիտի երգե, եթե ոչ հենց ես, Այո, ե՛ս, որ իմ ցանկությունները Բավարարել
եմ կատարելապես։ Եկ ուրեմն, սե՛ր, որ ամեն հույսի Եվ հաջողության պատճառ ես
եղել, Եկ երգենք մեկտեղ, բայց ոչ թե վհատ Հառաչանքների ու վշտի մասին, Թեև
դրանց մեջ քաղցր ես առավել, Այլ երգենք հուրն այն, որում անընդհատ
Այրվելով՝ ապրում, ցնծում եմ զվարթ Եվ որպես աստծո մեծարում եմ քեզ։ Այն
օրը, երբ ես քո հուրը մտա, Քեզ հաճո եղավ, որ իմ աչքերին Դու ներկայացնես
մի երիտասարդ, Որի նմանը աշխարհում չկա Ո՛չ իր շնորհքով, ո՛չ
գեղեցկությամբ. Այնքան տարվեցի նրանով, որ արդ, Քեզ հետ միասին և քեզ
հնազանդ, Նրա մասին եմ երգում սիրակեզ։ Եվ իմ հաճույքը այն է, որ նա ինձ
Սիրում է նույնքան, որքան ես նրան։ Քո շնորհիվ էր, սե՛ր, որ այս աշխարհում
Կյանքը ինձ համար դարձավ խնդալից, Եվ ես, շնորհիվ իմ հավատարմության, Խաղաղ
կլինեմ նաև երկնքում, Եվ ամենատես տերը այդ դեպքում Արքայությանն իր արժան
կանի մեզ։

Այս կանցոնից հետո երգեցին շատ ու շատ ուրիշ երգեր, կաքավեցին մի քանի
պարեր և նվագեցին այլևայլ գործիքներով։ Բայց երբ թագուհուն թվաց, որ արդեն
ժամ է հանգստանալու, ապա, նրանց ջահերով ուղեկցված՝ գնաց իր սենյակը. իսկ
հաջորդ երկու օրը նրանք նվիրվեցին այն հարցերին, որ առաջադրել էր թագուհին,
և անհամբեր սպասում էին կիրակի օրվան։

::: image
![](../Images/ornament-d.png)
:::
