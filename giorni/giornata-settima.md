## Մուտք

_Ավարտված է Դեկամերոնի վեցերորդ օրը և սկսվում է յոթերորդը, որի ընթացքում
Դիոնեոյի նախագահությամբ պատմում են այն խաղերի մասին, որ, սիրուց դրդված
կամ իրենց փրկելու համար, կանայք խաղում են իրենց ամուսինների գլխին։_

Բոլոր աստղերը, բացի մեկից, որին Լուցիֆեր ենք անվանում և որը դեռ լույս էր
տալիս սպիտակավուն արշալույսին, բոլոր աստղերը արդեն քաշվել էին երկնքի
արևելյան կողմից, երբ արքունապետը, վեր կենալով, մի մեծ գումակով դիմեց
դեպի Դամաների Հովիտը, որպեսզի այնտեղ ամեն ինչ կարգի բերեր ըստ տիրոջ
կարգադրության և հրամանի։ Նրա գնալուց հետո չհապաղեց վեր կենալ և թագավորը,
որին արթնացրել էր բեռը բարձողների և ձիերի աղմուկը։ Վեր կենալով, նա
արթնացրեց նաև դամաներին ու երիտասարդներին։ Արևը դեռ նոր էր ճառագում, երբ
բոլորը ճանապարհ ընկան։ Նրանց թվում էր, թե սոխակներն ու մյուս թռչունները
երբեք այնպես ուրախ չէին երգել, ինչպես այդ առավոտ։ Վերջիններիս երգերի
ուղեկցությամբ նրանք հասան Դամաների Հովիտը, ուր նրանց դիմավորեցին ավելի
մեծ թվով թռչուններ, որ կարծես ուրախացել էին նրանց գալստյամբ։ Երբ
շրջագայեցին և վերստին դիտեցին հովիտը, վերջինս նրանց ավելի գեղեցիկ թվաց,
քան անցյալ օրը, քանզի օրվա պահը ավելի համապատասխան էր նրա գեղեցկությանը։
Իրենց ծոմը լուծելով լավ գինիով ու խմորեղենով, նրանք, թռչնակներից ետ
չմնալու համար, սկսեցին երգել, և հովիտն երգում էր նրանց հետ միասին,
արձագանքելով նրանց երգերին, իսկ թռչնակներն ամեն, ասես չցանկանալով
պարտված լինել, այդ երգերին միացրին նոր անուշիկ հնչյուններ։ Երբ հասավ
հացկերույթի ժամը և երբ սեղանները բացված էին լճափնյա դափնիների և այլ
գեղեցիկ ծառերի ներքո, բոլորը թագավորի բարեհայեցողությամբ նստեցին և,
ուտելու հետ միասին, դիտում էին, թե ինչպես ձկները մեծ վտառներով լողում
էին լճակում, իսկ դա նրանց առիթ էր ընձեռնում ոչ միայն հետաքրքրությամբ
նայելու, այլև զրուցելու։ Երբ հացկերույթն ավարտվեց և ուտելիքներն ու
սեղանները հավաքեցին, նրանք սկսեցին երգել առաջվանից ավելի ուրախ
տրամադրությամբ։ Իսկ քանի որ փոքրիկ հովտի զանազան տեղերում մահճակալներ
էին հարդարված, որոնք հոգածու արքունապետի կարգադրությամբ վերևից ու
կողքերից շրջապատված էին ֆրանսիական պաստառով, կարելի էր գնալ ու քնել, իսկ
ով քնել չէր ցանկանում, կարող էր ուզածին չափ օգտվել սովորական
բավականություններից։ Բայց երբ հասավ այն ժամը, երբ բոլորն արդեն վեր էին
կացել և ժամանակն էր պատմություններն սկսելու, թագավորի հրամանով
կարգադրվեց գորգեր փռել այն վայրից ոչ հեռու, ուր նրանք հացկերույթի էին
նստել։ Բոլորը նստեցին լճակին մոտիկ, իսկ թագավորն Եմիլիային պատվիրեց
սկսել։ Եվ Եմիլիան, ուրախ ժպտալով, սկսեց այս կերպ։


## Նովել առաջին

_Ջիաննի Լոտտերինգին գիշերը դռան թակոց է լսում, արթնացնում է կնոջը, իսկ սա
նրան հավատացնում է, թե ուրվականն է թակում։ Նրանք գնում են ուրվականին
հմայելու, և թակոցը դադարում է։_

Ինձ հաճելի կլիներ, տե՛ր իմ, եթե համաձայնեիք, որ ոչ թե ես, այլ մի ուրիշն
սկսեր խոսել այն գեղեցիկ նյութից, որի շուրջը պիտի զրուցենք։ Բայց քանի որ
դուք ցանկանում եք, որ ես քաջալերեմ մյուսներին, սիրով կանեմ այդ։ Եվ ես
կջանամ, սիրելի՛ դամաներ, պատմել այնպիսի մի բան, որ հետագայում կարող է
ձեզ օգտակար լինել, քանզի եթե բոլորր ինձ պես վախենում են ուրվականներից,
որոնց ինչ լինելն աստված գիտե, այլ ոչ թե ես,— ասենք, դեռ ոչ ոքի չեմ
հանդիպել, որ այդ բանը գիտենար, թեև բոլորս նրանցից միանման վախենում
ենք,— ապա դուք, լավ ըմբռնելով պատմածս, կարող եք սովորել մի սուրբ ու
զորավոր աղոթք, որը նման դեպքերում շատ օգտակար կլինի ուրվականին հալածելու
համար, եթե նա ձեզ մոտ հայտնվի։

Մի ժամանակ Ֆլորենցիայում, սբ. Բրանկացիոյի փողոցում, ապրում էր մի մանորդ,
անունը Ջիաննի Լոտտերինգի, որն իր գործի մեջ ավելի հմուտ էր, քան այլ
գործերում խելացի, քանզի ցանցառ մարդ էր։ Հաճախ նրան ընտրում էին Սանտա
Մարիա Նովելլայի հոգևոր եղբայրության ավագ, ուր պետք է ղեկավարեր երգչաց
դասի վարժությունները. և նա հաճախ էր այդպիսի պաշտոններ ստանում, մի
հանգամանք, որ նրան ստիպում էր իր մասին մեծ կարծիք ունենալ։ Իսկ այդ
պաշտոնները նրան տալու պատճառն այն էր, որ հարուստ մարդ լինելով՝
կուսակրոններին հաճախակի հյուրասիրում էր։ Իսկ այն բանի համար, որ երբեմն
մեկը նրանից գուլպա էր պոկում, մյուսը՝ վեղար, մեկ ուրիշը՝ ուսկալ,
կուսակրոնները նրան լավ աղոթքներ էին սովորեցրել, նվիրել իտալերեն «Հայր
մերը», սուրբ Ալեքսեին ձոնված ոտանավորը, սուրբ Բեռնարդի ողբը, դոննա
Մաթիլդայի փառաբանությունը և նման այլ բաներ, որ նա բարձր էր գնահատում և
պահում վասն իր հոգու փրկության։

Նրա կողակիցն էր չափազանց գեղեցիկ ու զմայլելի մի դամա, Մանուչիա դա լա
Կուկլիի դուստրը, անունը մոննա Տեսսա, որը խելոք ու շատ շրջահայաց կին էր։
Ամուսնու ցանցառությունն իմանալով և սիրահարված լինելով Ֆեդերիգո դը Ների
Պեգոլոտի անունով մի գեղեցիկ ու քաջառողջ երիտասարդի, որն իր հերթին սիրում
էր նրան, Տեսսան աղախնի միջոցով հաջողացրել էր, որ Ֆեդերիգոն գար իր հետ
զրուցելու մի շատ գեղեցիկ կալվածքում, որ հիշյալ Ջիաննին ուներ
Կամերատայում, ուր կինն անց էր կացնում ամբողջ ամառը, իսկ Ջիաննին երբեմն
գալիս էր ընթրելու և գիշերելու՝ առավոտը վերադառնալով խանութը կամ իր
հոգևոր եղբայրության մոտ։ Ֆեդերիգոն, որ շատ էր փափագում այդ հանդիպումը,
նշանակված օրը իրիկնադեմին գնաց այնտեղ, իսկ քանի որ Ջիաննին այդ երեկո
տուն չեկավ, մեծ հարմարությամբ ու բավականությամբ ընթրեց, ու գիշերեց
դամայի հետ, որը նրա գրկում այդ գիշեր նրան սովորեցրեց ամուսնու
փառաբանական աղոթքներից վեցը։ Բայց քանի որ դաման, նմանապես և Ֆեդերիգոն,
չէր ցանկանում, որ այդ առաջին գիշերը նաև վերջինը լիներ, ապա, որպեսզի ամեն
անգամ աղախինը չգնար Ֆեդերիգոյին կանչելու, նրանք պայմանավորվեցին, որ ամեն
օր, երբ դաման գնա իր կալվածքը կամ այնտեղից վերադառնա, Ֆեդերիգոն
ուշադրություն դարձնի նրա տան կողքին գտնվող խաղողի այգուն. եթե այգու
հենաձողերից մեկի վրա էշի գանգ նկատի և սրա դունչը դարձած լինի Ֆլորենցիայի
կողմը՝ թող գիշերամտին առանց վախենալու և տարակուսելու գա նրա մոտ, իսկ եթե
դուռր բաց չգտնի՝ երեք անգամ կամացուկ թակի, որպեսզի նա բաց անի, իսկ եթե
տեսնի, որ գանգի դունչը դարձած է դեպի Ֆիոզելեի կողմը՝ չգա, քանզի դա նշան
պիտի լինի, որ Ջիաննին տանն է։

Այդպես վարվելով, նրանք շատ անգամ հանդիպեցին միմյանց։ Բայց մի օր, ի միջի
այլոց, այնպես պատահեց, որ երբ Ֆեդերիգոն պիտի Տեսսայի հետ ընթրեր և սա էլ
պատվիրել էր երկու գեր աքաղաղ տապակել, Ջիաննին, որն այդ օրը չպիտի գար,
հանկարծ եկավ շատ ուշ մի ժամանակ։ Դաման շատ վշտացավ դրա համար, ընթրեց
ամուսնով հետ՝ ուտելով մի քիչ աղած միս, որ պատվիրել էր առանձին եփել, իսկ
աղախնին հրամայեց սպիտակ անձեռոցիկի մեջ փաթաթել այն երկու աքաղաղները, մի
քանի թարմ ձու, մի շիշ ընտիր գինի և տանել այգին, ուր կարելի էր մտնել տան
կողքից անցնելով և ուր նա երբեմն Ֆեդերիգոյի հետ ընթրել էր, և պատվիրեց այդ
ամենը դնել մարգագետնի եզրին գտնվող դեղձենու տակ։ Խեղճ կինն այնքան էր
սրտնեղած, որ մոռացավ ասել, որ աղախինը սպասեր մինչև Ֆեդերիգոյի գալը և
նրան զգուշացներ, թե Ջիաննին տանն է, որպեսզի նա այդ բաները այգուց վերցներ
ու տաներ։ Հետևանքն այն եղավ, որ երբ մարդ ու կին, ինչպես և աղախինը,
անկողին մտան, Ֆեդերիգոն եկավ և մի անգամ կամացուկ թակեց դուռը, որը
սենյակին այնքան մոտ էր, որ Ջիաննին իսկույն լսեց։ Լսեց և կինը, բայց
որպեսզի ամուսինը բան չկասկածեր՝ քնած ձևացավ։ Փոքրինչ սպասելուց հետո
Ֆեդերիգոն երկրորդ անգամ թակեց։ Ջիաննին զարմացած բոթեց կնոջն ու ասաց.
«Տեսսա, լսո՞ւմ ես, կարծես թե մեր դուռը թակում են»։ Կինը, որ նրանից շատ
ավելի լավ էր լսում, ձևացավ, թե նոր է արթնացել, և ասաց. «Ի՞նչ է պատահել,
ի՞նչ ես ասում»։— «Ասում եմ,— պատասխանեց Ջիաննին,— կարծես մեր դուռը
թակում են»։ Կինն ասաց. «Թակո՞ւմ են։ Ավա՜ղ, իմ Ջիաննի, մի՞թե դու չգիտես,
թե դա ինչ բան է։ Դա ուրվական է, որից ես այս մի քանի գիշերը վախեցել եմ
ավելի, քան երբևէ. այնպես էի սարսափում, որ ձայնը լսելիս գլուխս կոխում էի
վերմակի տակ և մինչև չլուսանար, սիրտ չէի անում հանել»։ Այնժամ Ջիաննին
ասաց. «Բան չկա, կնի՛կ, մի վախենա, եթե նույնիսկ այդպես է, քանզի մեր
անկողին մտնելուց առաջ ես Te lucis և Intemerata ու մի քանի ուրիշ լավ
աղոթքներ ասացի, անկողինն էլ գլխեգլուխ խաչակնքեցի հանուն հոր, և որդու, և
հոգու սրբույն, այնպես որ նա մեզ չի կարող վնասել, որքան էլ զորավոր լինի»։
Բայց կինը ցանկանալով, որ սիրեկանը ուրիշ բան չմտածի և հետը չգժտվի, որոշեց
վեր կենալ և նրան հասկացնել, որ Ջիաննին տանն է, ուստի ամուսնուն ասաց.
«Ինչ ուզում ես ասա, ես չեմ հանգստանա և ինձ վտանգից ազատ չեմ համարի,
մինչև որ նրան չհմայենք, մանավանդ որ դու էլ այստեղ ես»։ Ջիաննին ասաց.
«Իսկ ինչպե՞ս են նրան հմայում»։ Կինը պատասխանեց. «Իսկ ես շատ լավ գիտեմ,
թե ինչպես պետք է հմայել, որովհետև երբ նախանցյալ օրը գնացել էի Ֆիեզոլե
թողության թուղթ առնելու, ուխտավորուհիներից մեկը՝ տեսնելով, որ այսպես
վախկոտ եմ, ինձ մի սուրբ ու զորավոր աղոթք սովորեցրեց ու ասաց, թե
ուխտավորուհի դառնալուց առաջ այդ աղոթքը շատ անգամ է փորձել, և իրեն միշտ
օգնել է։ Բայց, աստվա՜ծ վկա, ես երբեք սիրտ չէի անի մենակ գնալ ու փորձել։
Քանի որ այստեղ ես, արի գնանք հմայենք»։

Ջիաննին ասաց, թե շատ սիրով կգա։ Եվ ահա վեր կենալով, նրանք սուսուփուս
դիմեցին դեպի դուռը, որի դրսի կողմում, արդեն կասկածով բռնված, Ֆեդերիգոն
սպասում էր։ Երբ մոտեցան դռանը, կինը Ջիաննիին ասաց. «Երբ ասեմ թքիր՝
կթքես»։ «Շատ լավ»,— ասաց Ջիաննին։ Եվ կինը սկսեց հմայությունն ու ասաց.
«Հեյ, ուրվակա՛ն, ուրվակա՛ն, որ շրջում ես գիշերով, որ գալիս ես ու գնում
վերև քշտած փեշերով. գնա այգին, ուրվակա՛ն, ուր հաստ դեղձի ծառի տակ կա
երկու հատ չաղ աքլոր, հարյուր հատ էլ գունդգլոր, որ իմ հավերն են ածել,
գինին էլ չեմ մոռացել. առ բոլորն ու հեռացիր ինձնից ու իմ Ջիաննիից, հեյ,
ուրվակա՛ն, վազն անցիր»։ Հմայախոսելուց հետո նա ամուսնուն ասաց. «Թքի՛ր,
Ջիաննի»։ Ջիաննին թքեց։ Ֆեդերիգոն, որ դրսում կանգնած լսում էր այդ ամենը,
մոռացավ իր խանդը և, չնայած բարկությունից ինքն իրեն ուտում էր, ծիծաղելու
այնպիսի ցանկություն զգաց, որ քիչ մնաց պայթեր, և երբ Ջիաննին թքում էր՝ նա
ցածր ձայնով ասում էր. «Դուրս թքիր ատամներդ»։ Այդ կերպ ուրվականին երիցս
հմայելով, կինը ամուսնու հետ գնաց ու նորից անկողին մտավ։ Ֆեդերիգոն էլ, որ
դամայի հետ ընթրելու հույսով եկել ու սոված էր մնացել, հմայախոսության
իմաստը լավ հասկանալով, գնաց մտավ այգին, և հաստաբուն դեղձենու տակ գտնելով
այն երկու աքաղաղները, գինին ու ձվերը, վերցրեց տարավ տուն և առոք-փառոք
ընթրեց։ Իսկ հետագայում, իր դամային բազմիցս հանդիպելով, նա նրա հետ շատ էր
ծիծաղում այդ հմայախոսության վրա։

Ճիշտ է, ոմանք ասում են, թե դաման էշի գանգն իսկապես դարձրած է եղել
Ֆիեզոլեի կողմը, բայց մի մշակ խաղողի այգու միջով անցնելիս փայտով խփել ու
շուռ է տվել Ֆլորենցիայի կողմը։ Այդ է եղել պատճառը, որ Ֆեդերիգոն,
կարծելով, թե դաման կանչում է, գնացել է այնեղ։ Այն էլ են ասում, թե
Ջիաննիի կինը այսպես է հմայախոսել. «Հե՜յ, ուրվակա՛ն, հեռացիր, թե աստվածդ
կսիրես, էշի գանգը ոչ թե ես, այլ ուրիշն է շուռ տվել. ես չգիտեմ ով է նա,
թող գրողի փայ դառնա։ Դե՛հ, գնա ու հեռացիր, ինձանից ու իմ Ջիաննիից, հե՜յ,
ուրվակա՛ն, վաղն անցիր»։ Այդ պատճառով էլ Ֆեդերիգոն թողել գնացել է, մնալով
առանց օթևանի և ընթրիքի։ Սակայն իմ հարևանուհիներից մեկը, մի շատ պառավ
կին, ինձ ասաց, թե, ինչպես ինքը աղջիկ ժամանակ լսել է, այդ երկուսն էլ ճիշտ
է, բայց բանը պատահել է ոչ թե Ջիաննի Լոտտերինգիին, այլ Ջիաննի դի Նելլո
անունով մի մարդու, որն ապրում է Սան Պիերոյի դարբասի մոտ և ցանցառ է ոչ
պակաս, քան Ջիաննի Լոտտերինգին։ Ուստի, թանկագի՛ն դամաներ, ձեր
ընտրությունից է կախված՝ ընդունել այդ երկու հմայախոսություններից որն
ավելի եք հավանում, կամ եթե կուզեք՝ երկուսն էլ։ Նրանք, ինչպես
պատմությունիցս տեսաք, մեծ զորություն ունեն նման դեպքերում։ Սովորեցեք այդ
հմայախոսությունները, քանզի միգուցե դա ձեզ դեռևս ծառայություն մատուցի։


## Նովել երկրորդ

_Երբ ամուսինը տուն է վերադառնում, Պերոնելլան սիրեկանին թաքցնում է գինու
տակառի մեջ։ Ամուսինը ծախած է եղել տակառը, բայց կինը նրան ասում է, թե
ինքը արդեն ծախել է մի մարդու, որը մտել է մեջը, որ տեսնի ամո՞ւր է, թ՞ե
ոչ։ Սիրեկանը դուրս է գալիս այնտեղից և, ամուսնուն պատվիրելով տակառը նորից
քերել, վերցնում ու տուն է տանում այն։_

Եմիլիայի նովելը բոլորը լսեցին քահ-քահ ծիծաղով, իսկ հմայախոսությունը
գովեցին իբրև օգտակար և սուրբ բան։ Երբ նովելն ավարտվեց և թագավորը
Ֆիլոստրատոյին հրամայեց շարունակել, վերջինս սկոեց այս կերպ.— Ո՜վ իմ
թանկագին դամաներ, տղամարդիկ, հատկապես ամուսինները, իրենց թույլ են տալիս
այնպիսի խաղեր խաղալ ձեր գլխին, որ եթե հանկարծ որևէ կին իր ամուսնու գլխին
մի խաղ խաղա, դուք պետք է ոչ միայն գոհ լինեք, որ այդպիսի բան է պատահել
կամ դուք իմացել, կամ որևէ մեկից լսել եք այդ մասին, այլև պետք է ինքներդ
գնաք և ամենուրեք պատմեք, որպեսզի տղամարդիկ հասկանան, որ եթե իրենք
ձեռնհաս են ու կարող, ապա կանայք իրենց հերթին նույնքան աչքաբաց են։ Եվ դա
կարող է մեղ միայն օգտակար լինել, քանզի, երբ մեկն իմանում է, որ դիմացինն
էլ հասկացող է, այնքան էլ հեշտ չի որոշի խաբել նրան։ Ո՞վ կարող է
տարակուսել, որ այն, ինչ մենք այսօր պետք է խոսենք այդ նյութի վերաբերմամբ,
հասնելով տղամարդկանց ականջը՝ նրանց խստագույնս չի ստիպի չափավորել իրենց
արարքները ձեր նկատմամբ, երբ նրանք հասկանան, որ դուք էլ ճիշտ նույն կերպ
կարող էիք իրենց խաբել, եթե միայն ցանկանայիք։ Ահա թե ինչու ես մտադիր եմ
պատմել, թե, իրեն փրկելու համար, գրեթե մի ակնթարթում, ամուսնու գլխին
ինչպիսի խաղ խաղաց մի ջահել, թեկուզև ստորին դասին պատկանող կին։

Ժամանակով Նեապոլում մի չքավոր մարդ ամուսնացել էր Պերոնելլա անունով մի
գեղեցիկ ու հաճոյատեսիլ աղջկա հետ, և նրանք շատ աղքատիկ վաստակ ունենալով,
որը ամուսինը ձեռք էր բերում որմնադիրություն անելով, կինն էլ թել մանելով,
մի կերպ քարշ էին տալիս իրենց գոյությունը։ Եղավ, որ մի պճնամոլ երիտասարդ
մի օր տեսավ այդ Պերոնելլային, շատ հավանեց, և, սիրահարվելով, սկսեց այս ու
այն կերպ այնպես հետամտել նրան, որ նա տեղի տվեց։ Իսկ որպեսզի կարողանային
իրարու հանդիպել, նրանք պայմանավորվել էին այսպես վարվել. քանի որ
Պերոնելլայի ամուսինը վեր էր կենում առավոտը վաղ, որպեսզի գնար աշխատանքի
կամ աշխատանք ճարելու, ապա այդ ժամանակ երիտասարդը պետք է գտնվեր
մոտակայքում, որպեսզի տեսներ, թե նա երբ է դուրս գալիս տնից։ Իսկ քանի որ
Ավորիո կոչվող այն փողոցը, ուր ապրում էր մեր որմնադիրը, մեկուսի փողոց էր,
ապա նրա դուրս գալուց հետո երիտասարդը պետք է մտներ Պերոնելլայի մոտ։ Եվ
նրանք այդպես վարվեցին շատ ու շատ անգամ։

Սակայն մի առավոտ այնպես պատահեց, որ երբ որմնադիրը դուրս էր եկել, իսկ
Ջիաննել ո Ստրինյարբոն,— այդպես էր կոչվում երիտասարդը,— մտել էր նրա
տունը և Պերոնելլայի հետ էր, ապա ամուսինը, որ սովորաբար ամբողջ օրը տուն
չէր գալիս, մի որոշ ժամանակից հետո տուն վերադարձավ և, տեսնելով, որ դուռը
ներսից կողպված է, սկսեց թակել ու հետն էլ իր մտքում ասել. «Փա՜ռքդ շատ,
աստված, թեև ինձ աղքատ մարդ ես դարձրել, բայց և այնպես մխիթարել ես լավ,
ազնիվ ու ջահել կնկանով։ Տես է՜, հենց որ ես տնից դուրս եմ եկել, իսկույն
դուռը ներսից կողպել է, որպեսզի ոչ ոք ներս չմտնի ու իր խաթրին կպչի»։
Պերոնելլան դուռը ծեծելու ձևից իմանալով, որ ամուսինն է եկել, ասաց. «Վա՛յ
ինձ, իմ Ջիաննելո, էլ պրծնում չունեմ։ Ահա ամուսինս եկել է,— գրո՜ղը տանի
նրան, և ես չեմ հասկանում, թե դա ինչ կնշանակե, որովհետև երբեք այս ժամին
տուն չէր գալիս։ Միգուցե նա քեզ տեսել է, երբ ներս ես մտել։ Բայց ինչ որ է,
մտիր, ի սեր աստծո, այն տակառի մեջ, որ ահա տեսնում ես, իսկ ես գնամ դուռը
բացեմ։ Տեսնենք ի՛նչն է պատճառը, որ նա այս առավոտ այսքան շուտ է տուն
եկել»։ Ջիաննելոն հապշտապ մտավ տակառի մեջ։ Պերոնելլան գնաց դուռը բացեց և
բարկանալով ասաց ամուսնուն. «Այս ի՞նչ բան է, որ այս առավոտ այսքան շուտ ես
տուն եկել։ Ինչպես տեսնում եմ, դու այս առավոտ ոչինչ չես ուզում անել, դրա
համար էլ տուն ես եկել գործիքներդ ձեռքիդ։ Իսկ ինչո՞վ պիտի ապրենք,
որտեղի՞ց պիտի հաց ճարենք։ Երևի կարծում ես, թե ես թույլ կտամ, որ գրավ
դնես իմ քնձռոտ շորն ու մյուս ջինթա֊մինթաները։ Իսկ ես, աչքս բացում եմ թե
չէ, զօր ու գիշեր մանում եմ, այնպես որ միսս եղունգիցս պոկվել է, ամեն ինչ
անում եմ, որ գոնե ձեթի փող աշխատեմ, որպեսզի ճրագ ունենանք։ Ախ,
ամուսնյա՛կ, ամուսնյա՛կ, էլ հարևանուհի չմնաց, որ դրա վրա չզարմանա և վրաս
չծիծաղի այն աշխատանքի համար, որ ես անում եմ, իսկ դու, փոխանակ աշխատելու,
պարապ֊սարապ տուն ես վերադառնում»։— Ասաց ու սկսեց լալ և ապա նորից վրա
տվեց. «Վա՛յ ինձ, թշվառ եմ, անբախտ, սև՜ լիներ այն ժամը, որ ծնվեցի, սև՜
լիներ այն օրը, որ այս տունը մտա։ Կարող էի կարգին երիտասարդի գնալ, բայց
չցանկացա և այսպիսի մարդու հետ պսակվեցի, իսկ նա չի էլ հասկանում, թե ինչ
կին ունի։ Ուրիշներն ուրախանում են իրենց սիրեկանների հետ, և չկա մի կին,
որ մեկ կամ երկու սիրեկան չունենա. նրանք քեֆ են քաշում, ամուսինների վրա
էլ լուսինը արևի տեղ սաղացնում, իսկ ես, թշվառս, միայն վատություն պիտի
տեսնեմ և անբախտ լինեմ, որովհետև լավ կին եմ և այդպիսի բաներ չեմ անում։
Ախր ինչո՞ւ ես էլ ուրիշների պես մի սիրեկան չճարեմ։ Լավ հասկացիր, ա՛յ
մարդ, եթե ես ցանկանայի վատ բան անել, կիմանայի ո՛ւմ հետ անեմ, որովհետև
շատ ջահելներ կան, որ սիրահարված են ինձ և հետեից քարշ են գալիս, նամակներ
են ուղարկում, խոստանում շատ փող և, եթե ցանկանամ, հագուստներ ու թանկարժեք
իրեր, բայց ես այնպիսի մոր աղջիկ չեմ, որ այդպիսի բան անեմ, իսկ դու
աշխատելու փոխարեն տուն ես վերադառնում»։ «Է՛հ, կնիկ,— ասաց ամուսինը,—
դարդ մի անի, թե աստված կսիրես։ Հավատա, ես լավ եմ իմանում, թե դու ինչ կին
ես ինձ համար, և հատկապես այս առավոտ համոզվեցի այդ բանում։ Ճիշտ ես ասում,
որ այս առավոտ ես գործի էի գնացել, բայց երևի չգիտես, ինչպես ինքս էլ
չգիտեի, որ այսօր սուրբ Հալեոննի տոնն է և մարդիկ չեն աշխատում. այդ է
պատճառը, որ այս ժամին տուն եմ եկել։ Բայց և այնպես մտածել և այնպես եմ
արել, որ մենք մի ամսից ավելի ուտելու հաց ունենանք, որովհետև այս մարդուն,
որ եկել է ինձ հետ, ծախել եմ տակառը, որը, ինչպես գիտես, արդեն վաղուց մեզ
խանգարում էր տան մեջ, և այս մարդը դրա համար ինձ հինգ ոսկի ֆլորին է
տալիս»։ Այնժամ Պերոնելլան ասաց. «Էլ ի՞նչ դարդ ունեմ, հենց այդ էր պակաս։
Անունդ տղամարդ ես դրել, մարդամեջ ես դուրս գալիս և պետք էր որ աշխարհի
գործերից բան հասկանայիր, բայց ահա տակառը հինգ ֆլորինի ես տվել, մինչդեռ
ես, որ մի խեղճ կին եմ և ոտքս շեմից հազիվ եմ դուրս դնում, տեսնելով, թե
տակառն ինչպես է մեզ խանգարում, յոթ ֆլորինով ծախեցի մի լավ մարդու, որը քո
գալու ժամանակ մտավ մեջը, որ տեսնի՝ ամո՞ւր է, թե ոչ»։

Լսելով նրա ասածը, ամուսինը առավել գոհ մնաց և ասաց տակառն առնելու համար
եկած մարդուն. «Թող արա գնա բանիդ, դու հո լսեցիր, որ կինս յոթով է ծախել,
մինչդեռ դու ինձ հինգից ավելի չէիր տալիս»։ «Բարի աջողում»,— ասաց այն
մարդն ու թողեց գնաց։ Իսկ Պերոնելլան ամուսնուն ասաց. «Քանի որ տանն ես,
դու ինքդ գնա վերև և աշխատիր լեզու գտնել նրա հետ»։ Ջիանելլոն, որ
ականջները սրած ուզում էր իմանալ, թե կարիք կա՞ վախենալու կամ ծլկելու,
Պերոնելլայի ասածը լսելուն պես դուրս թռավ տակառի միջից և, իբր թե ոչինչ
չիմանալով ամուսնու վերադարձի մասին, ասաց. «Ո՞ւր ես, տանտիկին»։ Ամուսինը
ներս մտնելով՝ պատասխանեց. «Ես այստեղ եմ, ի՞նչ ես ուզում»։— «Իսկ դու
ո՞վ ես,— ասաց Ջիանելլոն,— ինձ այն կինն է հարկավոր, որի հետ գին եմ
կտրել այս տակառի համար»։ «Մի՛ անհանգստանա,— պատասխանեց ամուսինը,—
ինչ որ ասելու ես՝ ինձ ասա, ես նրա մարդն եմ»։ Այնժամ Ջիանելլոն ասաց.
«Տակառը, կարծում եմ, շատ ամուր է, բայց երևի մեջը թթխմոր եք պահել, ներսն
այնպես է պատած ինչ֊որ չոր բանով, որ նույնիսկ եղունգով չեմ կարող քերել,
դրա համար էլ, մինչև որ չմաքրեք, չեմ առնի»։ Այնժամ Պերոնելլան ասում է.
«Այդ մասին խոսելն ավելորդ է, ամուսինս կմաքրի»։ «Իհարկե»,— ասաց
ամուսինը և, գործիքները վայր դնելով ու բաճկոնը հանելով, պատվիրելով մի մոմ
վառել և ռանդան տալ իրեն, մտավ տակառի մեջ և սկսեց ռանդել։ Իսկ Պերոնելլան,
իբր թե ցանկանալով տեսնել, թե նա ինչ է անում, գլուխը, հետն էլ ձեռքն ու
ամբողջ ուսը, խոթեց տակառի անցքը, որ այնքան էլ լայն չէր, և սկսեց ասել.
«Այս տեղն էլ քերիր, ա՛յ այստեղն էլ», կամ. «Տե՛ս, այստեղ մի փշուր մնացել
է»։ Մինչդեռ նա կանգնած էր այդ կերպ, Ջիանելլոն, տեսնելով, որ իր ուզածի
պես չի կարող անել, որոշեց յոլա գնալ ըստ հնարավորին, լայնարձակ դաշտ երում
տրտինգ տվող պարթևական վայրի զամբիկների պես, և տակառից հեռացավ ճիշտ այն
պահին, երբ ամուսինը ռանդել վերջացրել էր։ Պերոնելլան գլուխը հանեց տակառի
անցքից և, ամուսինը դուրս եկավ։ Այնժամ Պերոնելլան Ջիանելլոյին ասաց.
«Վերցրու մոմը, հարգելի՛ս, և տես ամբողջ տակառն ուզածիդ պես մաքո՞ւր է՞»։
Նայելով տակառի ներսը, Ջիանելլոն պատասխանեց, թե այլևս բան չունի ասելու։
Եվ ամուսնուն յոթ ոսկյա ֆլորին տալով, հրամայեց տակառը տանել իր տունը։


## Նովել երրորդ

_Եղբայր Ռինալդոն պառկում է իր սանամոր հետ։ Վերջինիս ամուսինը նրանց բռնում
է մի սենյակում, իսկ կինը նրան հավատացնում է, թե աբեղան իր սանիկի
ճիճուներն էր հմայում։_

Ֆիլոստրատոն չկարողացավ այնքան մշուշապատ արատհայտվել պարթևական զամբիկների
մասին, որ դամաները չծիծաղեին նրա ասածի վրա, ցույց տալով, թե այլ բանի վրա
են ծիծաղում։ Թագավորը տեսնելով, որ նրա նովելն ավարտվեց, շարունակել
հրամայեց Ելիզային։ Պատրաստ հնազանդվելու, Ելիզան սկսեց այս կերպ.—
Չքնաղագե՜ղ դամանե՛ր, ուրվականին հմայելու պատմությունը, որ արեց Եմիլիան,
ինձ հիշեցրեց մի այլ հմայության պատմություն, որը թեև այնքան լավը չէ,
որքան նրա պատմածը, այնուամենայնիվ, կպատմեմ ձեզ, որովհետև ներկայումս մեր
նյութին համապատասխան ուրիշ բան չեմ գտնում։

Հարկ է գիտենանք, որ ժամանակով Սիենայում ապրում էր պատվական գերդաստանից
սերված մի շատ հաճելի երիտասարդ, անունը Ռինալդո։ Այս Ռինալդոն թունդ
սիրահարված էր իր հարևանուհու՝ մի հաբուստ մարդու կնոջ վրա, որը շատ
գեղեցիկ էր։ Հույս ունենալով, որ եթե առանց կասկածներ հարուցելոլ կարողանա
խոսել դամայի հետ, ապա կստանա ի՛նչ որ ուզում է, և, այդ անելու այլ հնար
չգտնելով, Ռինալդոն որոշեց նրա քավորը դառնալ, քանի որ նա հղի էր։
Մտերմանալով նրա ամուսնու հետ, երիտասարդը, որքան կարող էր վայելուչ ձևով,
իր ցանկությունը հայտնեց վերջինիս, և գործը գլուխ եկավ։ Երբ այդ կերպ
Ռինալդոն մադոննա Ագնեսայի քավորը դարձավ և ավելի հիմնավոր առիթ գտավ նրա
հետ խոսելու, ապա, սիրտ առնելով, խոսքով նրան հասկանալ տվեց իր
մտադրությունը, որը դաման վաղուց կռահել էր նրա աչքերի արտահայտությունից։
Բայց դա նրան քիչ օգուտ տվեց, թեև դաման նրա ասածը լսեց ոչ առանց
բավականության։ Շատ չանցած այնպես պատահեց, որ Ռինալդոն ինչ-որ պատճառով
աբեղա կարգվեց։ Թե նա ինչ օգուտ ուներ դրանից՝ չգիտեմ, միայն թե այդպես էլ
աբեղա մնաց։ Ու թեև աբեղա կարգվելուց հետո փոքր֊ինչ ձեռք էր քաշել սանամոր
նկատմամբ տածած սիրուց, ինչպես և այլ ունայն ցանկություններից,
այնուամենայնիվ, ժամանակի ընթացքում, առանց ֆարաջան թողնելու, վերստին
դարձավ այդ ցանկություններին և նորից սկսեց բավականություն ստանալ այն
բանից, որ իրեն ցուցադրում էր՝ հագնելով թանկարժեք կտորներից կարած շորեր,
որ ամեն ինչում պճնամոլ էր, զուգվում էր ու զարդարվում, կանցոններ ու
բալլադներ հորինում, երգում ու տարվում այդպիսի այլ զվարճանքներով։

Սակայն ի՞նչ մեղադրենք մեր Ռինալգոյին, որին վերաբերվում է խոսքը։ Ո՞ւր են
նրանք, որ նույնը չէին անի։ Ո՛հ, խայտառակությո՛ւն մեր փչացած աշխարհի։
Նրանք չեն ամաչում երևալ գիրացած ծաղկափթիթ դեմքով, հագուստների և մնացյալ
ամեն ինչի մեջ մեղկացած։ Քայլում են ոչ թե աղավնիների պես, այլ գոռոզաբար,
աքլորավարի, կատարները տնկած և կուրծքներր դուրս ցցած։ Էլ չասած, որ նրանց
խուցերը լի են զանազան օծանելիքների և քսուկների անոթներով, զանազան
անուշեղենների տուփիկներով, հոտավետ ջրերի և յուղերի սրվակներով ու
շշիկներով, մալվազիայի, հունական և այլ թանկարժեք գինիների կժերով. այնպես
որ նայողին թվում է, թե դրանք ոչ թե աբեղաների խցեր են, այլ ներկանյութերի
և օծանելիքի խանութներ։ Դեռ ավելին. չեն ամաչում, երբ ուրիշներն իմանում
են, որ նրանք պոդագրա ունեն։ Եվ կարծում են, թե ուրիշներր չգիտեն ու չեն
հասկանում, որ մեծ պասերը, հասարակ և փոքր քանակությամբ գործածվող սնունդն
ու չափավոր կյանքը մարդկանց նիհարեցնում են, հյուծում և մեծավ մասամբ առողջ
պահում, իսկ եթե դրանք ստիպում էլ են հիվանդանալ, ապա համենայն դեպս մարդիկ
պոդագրայով չեն հիվանդանում, որի դեմ, որպես բուժվելու միջոց, սովորաբար
հանձնարարվում է ողջախոհությունը և այն ամենը, որ կպատշաճե համեստ աբեղայի
կյանքին։ Եվ կարծում են նմանապես, թե ուրիշները չգիտեն, որ, բացի ժուժկալ
կյանքից, երկարատև հսկումները, աղոթքներն ու ձաղկումներն էլ բնականաբար
մարդկանց դարձնում են գունատ ու խղճալի. որ ո՛չ սուրբ Դոմինիկոսր, ո՛չ
սուրբ Ֆրանցիսկոսը մարդագլուխ չորս ֆարաջա չունեին ու հագնում էին ոչ թե
գունավոր կամ այլ տեսակի նուրբ մահուդեղեն, այլ կոպտաբուրդ և բնական գույնի
ֆարաջաներ, և դա անում էին ցրտից պաշտպանվելու, այլ ոչ թե պճնվելու համար։
Այդ ամենի մասին հոգացել է աստված, համաձայն այն միամիտ մարդկանց հոգևոր
պետքերի, որոնք կերակրում են նրանց։

Երբ այդպես եղբայր Ռինալդոն վերստին դարձավ իր առաջվա ցանկություններին,
սկսեց շուտ֊շուտ այցելել սանամորը, և քանի որ ավելի համարձակ էր դարձել,
ապա առավել համառությամբ, քան առաջ, սկսեց նրան նեղել իր ուզածն անելու
համար։ Բարի կինը տեսնելով, որ նա շատ է խնդրում և որ եղբայր Ռինալդոն իր
աչքին առաջվանից ավելի է գեղեցկացել, մի անգամ, երբ նա շատ էր նեղել իրեն,
դիմեց այն միջոցին, որին դիմում են ուրիշի ուզածն անել ցանկացողները, և
ասաց. «Ինչպե՞ս թե, եղբա՛յր Ռինալդո, միթե՞ աբեղաներն այդպիսի բան անում
են»։ Եղբայր Ռինալդոն պատասխանեց. «Մադոննա, երբ ես հանեմ այս ֆարաջան, իսկ
դա շատ հեշտ եմ հանում, ես էլ ուրիշների պես ձեր աչքին տղամարդ կերևամ, այլ
ոչ թե աբեղա»։ Դաման ժպտալով ասաց. «Քոռանա՜մ ես, ախար դուք ինձ քավոր եք
գալիս, ինչպե՞ս պիտի այդպիսի բան անեք։ Դա շատ վատ բան կլինի, և ես հաճախ
եմ լսել, որ դա շատ մեծ մեղք է։ Եթե այդպես չլիներ, միգուցե ձեր ուզածն
անեի»։ Այնժամ եղբայր Ռինալդոն ասաց. «Հիմար եք դուք, եթե դրա համար եք
հրաժարվում։ Ես չեմ ասում, թե դա մեղք չէր լինի, բայց աստված մեղանչողներին
ավելի մեծ մեղքեր է ներում։ Սակայն ասացեք ինձ, ո՞վ էր ձեր որդուն ավելի
հարազատ. արդյոք ե՞ս, որ միայն կնքել եմ, թե ձեր ամասինը, որ ստեղծել է
նրան»։ Դաման պատասխանեց. «Ամուսինս նրա ավելի է հարազատ»։— «Եվ իրավացի
եք,— ասաց աբեղան,— իսկ մի թե ձեր ամուսինը ձեզ հետ չի պառկում»։—
«Իհարկե պառկում է»,— պատասխանեց դաման։ «Եթե այդպես է,— ասաց
աբեղան,— և ես ձեր որդուն պակաս հարազատ եմ, քան ձեր ամուսինը, ուրեմն
կարող եմ պառկել ձեզ հետ, ինչպես որ ձեր ամուսինը»։ Դաման, որ
տրամաբանս։թյան չգիտեր և միայն մի թեթև դրդման էր սպասում, հավատաց կամ
ձևացրեց, թե հավատում է աբեղայի ասածին, և պատասխանեց. «Ո՞վ կհամարձակվի
հակաճառել ձեր իմաստուն խոսքերին»։ Դրանից հետո նա վճռեց, չնայած
սանամայրությանը, անձնատուր լինել աբեղայի ցանկություններին, և նրանք այդ
բանը արին ոչ թե մեկ անգամ, այլ, իրենց քավոր֊սանամայրությունը պատրվակ
բռնելով,— քանզի մարդիկ քիչ կկասկածեին,— շատ ու շատ անգամ եղան
միասին։

Մի անգամ այնպես պատահեց, որ Ռինալդոն եկավ դամայի տունը և տեսնելով, որ
այնտեղ ոչ ոք չկա, բացի նրա շատ սիրուն ու դուրեկան աղախնից, վերջինիս հետ
իր ընկերոջն ուղարկեց աղավնանոց, որպեսզի ընկերն այնտեղ նրան ապաշխարել
սովորեցներ, իսկ ինքը դամայի հետ, որը գրկել էր երեխային, մտավ նրա
սենյակը, ուր նրանք, դուռը ներսից կողպելով, նստեցին օթոցի վրա և սկսեցին
զվարճանալ։ Երբ նրանք այդ վիճակի մեջ էին, պատահմունքի բերումով սանահայրը
տուն վերադարձավ և աննկատ մոտենալով սենյակի դռանը՝ սկսեց ծեծել ու ձայն
տալ կնոջը։ Այդ տեսնելով, մադոննա Ագնեսսան ասաց. «Կորա՜ծ եմ, մարդս եկել
է, հիմա նա գլխի կընկնի, թե որն է մեր մոտիկության պատճառը»։ Եղբայր
Ռինալդոն, որ հանված էր, առանց ֆարաջայի և ուսնոցի, միայն փոխնորդով, ասաց.
«Ճիշտ եք ասում. եթե ես հագնված լինեի, թերևս մի հնար գտնվեր, բայց եթե
դուք դուռը բացեք և նա ինձ այս վիճակում տեսնի՝ ոչ մի կերպ արդարանալ չի
լինի»։ Հանկարծ դամային օգնության հասավ մի միտք, և նա ասաց. «Հապա
հագնվեցեք, իսկ հարգնվելուց հետո գրկեցեք ձեր սանիկին և լավ ականջ արեք.
ի՛նչ որ ես կասեմ նրան, որպեսզի ձեր ու իմ ասածները իրար բռնեն»։ Պատվական
մարդը դեռ շարունակում էր դուռը թակել, երբ կինը պատասխանեց. «Եկա՛, եկա՛»։
Վեր կենալով և ուրախ դեմքով մոտենալով սենյակի դռանը, նա բաց արեց ու ասաց.
«Ա՛յ մարդ, բա չե՜ս ասի, մեր քավոր եղբայր Ռինալդոն այստեղ է։ Աստվա՜ծ էր
նրան ուղարկել մեզ մոտ, որովհետև եթե նա չգար՝ մենք այսօր երևի մեր
որդյակին կորցրած լինեինք»։ Երբ մեր միամիտ բարեպաշտն այդ լսեց, քիչ մնաց
մարեր և ասաց. «Ինչպե՞ս թե»։ — «Ա՛յ մարդ,— պատասխանեց կինը,—
սկզբում երեխան հանկարծ ուշաթափվեց, ես կարծեցի, թե մեռավ, և չգիտեի ինչ
անեմ, հենց այդ ժամանակ ներս մտավ մեր քավոր եղբայր Ռինալդոն և, նրան գիրկն
առնելով, ասաց. «Սանամա՜յր, սրա պատճառն այն է, որ երեխայի մարմնում
ճիճուներ կան, մոտեցել են սրտին և հեշտությամբ կարող են նրան մեռցնել։ Բայց
մի՛ վախենաք, ես նրանց կհմայեմ ու բոլոր ճիճուներին կսատկացնեմ, և մինչև
այստեղից գնալս, հավատացեք, ձեր երեխան առողջ կլինի, ինչպես երբեք»։ Քանի
որ դու մեզ պետք էիր, որպեսզի մի քանի աղոթքներ կարդայիր, իսկ աղախինը
չգիտեր քեզ որտե՛ղ գտներ, քավոր Ռինալդոն իր ընկերոջը պատվիրեց, որ նա այդ
աղոթքները կարդա մեր տան ամենաբարձր տեղում, իսկ ինքն ու ես մնայինք
այստեղ։ Եվ քանի որ այդ բանն անելիս ոչ ոք ներկա չպիտի լինի, բացի երեխայի
մորից, մենք էլ դուռը կողպեցինք, որպեսզի մեզ ոչ ոք չխանգարեր։ Եվ հիմա
երեխան դեռ նրա գրկումն է, և կարծում եմ, նա սպասում է միայն այն բանին, որ
ընկերը աղոթքները կարդա պրծնի, և երևի արդեն ամեն ինչ արված է, որովհետև
երեխան ուշքի է եկել»։ Աստվածավախ ամուսինը հավատաց այդ ամենին. երեխայի
սերը այնպես էր կուրացրել նրան, որ նա չհասկացավ կնոջ խաբեությունը և, մի
խորունկ հառաչ արձակելով, ասաց. «Ես ուզում եմ տեսնել երեխային»։ — «Մի
գնա,— ասում է կինը,— վայ թե փչացնես, ինչ որ արդեն արվել է։ Սպասիր,
գնամ տեսնեմ կարո՞ղ ես ներս մտնել, և քեզ կկանչեմ»։

Եղբայր Ռինալդոն, որ այդ ամենը լսում էր, կարողացավ հանգիստ հագնվել, գիրկն
առնել երեխային և, սրտի ուզածն անելուց հետո, ձայն տվեց. «Հեյ, սանահա՛յր.
դա սանահոր ձայնը չի՞»։— «Այո, ես եմ, մեսսերե՛»,— պատասխանեց մեր
բարեպաշտը։ «Ուրեմն, այստեղ համեցեք»,— ասաց եղբայր Ռինալդոն։ Բարեպաշտ
ամուսինը գնաց այնտեղ, իսկ եղբայր Ռինալդոն նրան ասաց. «Ահավասիկ ձեր
որդյակը. աստծո ողորմությամբ նա առողջ է, իսկ ես համոզված էի, թե իրիկունը
նրան կենդանի չեք տեսնի։ Պատվիրեցեք, ի փառս աստծո, նրա հասակի բարձրության
մի մոմե հուշկապատկեր դնել մեսսեր սուրբ Ամբրոսիայի արձանի առաջ, որի
շնորհիվ աստված ձեզ ողորմաց»։ Երեխան հորը տեսնելով՝ վազեց նրա մոտ, սկսեց
փաղաքշել, ինչպես անում են փոքրիկ երեխաները, իսկ հայրը, նրան գիրկն
առնելով ու լալով, ասես գերեզմանից էր հանել, սկսեց համբուրել և քավորին
շնորհակալություն հայտնել որդուն բուժելու համար։

Մինչ այդ եղբայր Ռինալդոյի ընկերը աղախնուն սովորեցրել էր ոչ միայն
ապաշխարել, այլև նվիրել էր նրան մի թելահյուս սպիտակ քսակ, որ իրեն ընծայել
էր մի կույս, և նրան իր հոգևոր դուստրն էր դարձրել։ Երբ նա լսել էր, որ մեր
բարեպաշտը ձայն է տալիս կնոջ սենյակի դռանը կանգնած, զգուշաբար իջել էր և
կանգնել այնպիսի մի տեղ, որ կարողանար լսել ու տեսնել, ի՛նչ որ այնտեղ
կատարվում էր։ Տեսնելով, որ ամեն ինչ բարեհաջող է, նա ցած իջավ և, մտնելով
սենյակը, ասաց. «Եղբա՛յր Ռինալդո, ես ձեր պատվիրած բոլոր չորս աղոթքներն էլ
կարդացի»։

«Դու, սիրելի եղբայր, շատ լավ կուրծք ունես և հիանալի ես կատուրել քո
գործը,— պատասխանեց եղբայր Ռինալդոն,— իսկ թե ինձ հարցնելու լինես, ես
ընդամենը երկու աղոթք էի կարդացել, երբ սանահայրը եկավ։ Բայց ինչպես քո,
այնպես էլ իմ ջանքերի շնորհիվ մենք այնպիսի ողորմության արժանացանք, որ
երեխան ապաքինվեց»։

Աստվածավախ ամուսինը պատվիրեց ընտիր գինիներ ու անուշեղեն մատուցել և
քավորին ու նրա ընկերոջը պատվեց նրանց ուզածին պես։ Այնուհետև, միասին տնից
դուրս գալով, հրաժեշտ տվեց նրանց, պատվիրեց անհապաղ պատրաստել մոմե
հուշկապատկերը և այն ուղարկեց դնելու սուրբ Ամբրոսիայի արձանի առաջ, միայն
թե ոչ այն Ամբրոսիայի, որ գտնվում է Միլանում։


## Նովել չորրորդ

_Մի գիշեր Տոֆանոն կնոջը բռնելու համար փակվում է տանը։ Երբ, չնայած կնոջ
խնդրելուն, նրան ներս չի թողնում, վերջինս ձևացնում է, թե իրեն գցել է
ջրհորը, սակայն իրականում մի քար է գցած լինում այնտեղ։ Ամուսինը դուրս է
վազում տնից և շտապում դեպի ջրհորը, իսկ կինը մտնելով տուն՝ դուռը կողպում
է ներսից, նրան դուրսը թողնում և, հայհոյելով, խայտառակում։_

Երբ թագավորը տեսավ, որ Ելիզայի նովելն արդեն ավարտվեց, անմիջապես դառնալով
Լաուրետտային, ցանկություն հայտնեց, որ նա մի բան պատմի, ուստի և
Լաուրետտան առանց հապաղելու սկսեց այս կերպ.— Օ՜, Ամուր, որքա՜նի մեծ է
քո զորությունը, ի՜նչ խորհուրդներ ունես դու և ինչե՜ր գիտես հորինել։ Ո՞ր
փիլիսոփան կամ արվեստագետն է երբևէ կարողացել կամ կկարողանա հորինել այն
հնարանքներն ու միջոցները, որ դու անսպասելի թելադրում ես քեզ հետևողներին։
Հիրավի, ամեն մի այլ գիտություն դժվարիմաց է քոնի համեմատությամբ, ինչպես
որ դյուրավ կարելի է եզրակացնել ցայժմ պատմված բոլոր եղելություններից։
Դրանց, սիրելի՛ դամաներ, ես միացնում եմ մի հասարակ կնոջ գործած
խորամանկությունը, այնպիսի մի խորամանկություն, որը չգիտեմ ո՞վ կարող էր
սովորեցնել նրան, բացի Ամուրից։

Եվ այսպես, Արեցցոյում ապրում էր մի հարուստ մարդ, անունը Տոֆանո։ Նրան
կնության էին տվել մոննա Գիտա անունով մի գեղեցկուհու, որին նա, ինքն էլ
չիմանալով ինչու, շատ շուտով սկսել էր խանդել։ Այդ նկատելով, կինը խիստ
զայրացել էր և մի քանի անգամ ամուսնուն հարցրել, թե ի՛նչն էր նրա խանդի
պատճառը։ Բայց երբ Տոֆանոն չէր կարողացել մեջ բերել ոչ մի պատճառ, բացի
ամենաանհիմն և ոչ մի նշանակություն չունեցող բաներից, նրա գլխում միտք էր
հղացել ամուսնուն հոգեհան անել նույն այն ցավով, որից վերջինս վախենում էր
առանց առիթի։ Ուստի, նկատած լինելով, որ իր կարմիրով շատ կարգին մի
երիտասարդ սիրահետում է իրեն, դաման սկսեց, շատ զգուշաբար խոսքը մեկ անել
նրա հետ, և երբ նրանց միջև բանն այնքան հեռու էր գնացել, որ այլևս ոչինչ
չէր մնում անելու, բացի խոսքը գործի վերածելուց, որոշեց դրա հնարն էլ
գտնել։ Գիտենալով, որ ամուսնու վատ սովորություններից մեկն էլ այն է, որ
սիրում է խմել, նա սկսեց նրան ոչ միայն խրախուսել, այլև շատ հաճախ
վարպետորեն դրդել, որ խմի։ Եվ ամուսինը այնպես սովորեց խմել, որ կինը,
ցանկացած ժամանակ խմեցնելով հարբեցնում էր նրան։ Տեսնելով, որ նա հարբած է,
և պառկեցնելով քնելու, նա այդ կերպ առաջին անգամ տեսակցեց իր սիրեկանի հետ,
իսկ այնուհետև շարունակում էր նրան հանդիպել հաճախակի և առանց վախենալու։
Եվ ամուսնու խմելու պատճառով այնքան ապահով էր զգում իրեն, որ սիրտ էր
անում ոչ միայն սիրեկանին տուն բերել, այլև երբեմն գնում էր և գիշերվա մեծ
մասն անցկացնում նրա տանը, որ հեռու չէր այնտեղից։

Երբ սիրահար դաման շարունակում էր այդպես գործել, խեղճ ամուսինը հանկարծ
սկսեց գլխի ընկնել, որ կինը իրեն դրդելով խմել՝ ինքը երբեք չի խմում։ Դա
նրա սիրտը կասկած գցեց, թե չլինի բանը հենց այն է, ինչ որ էր իրականում,
այսինքն, որ՝ կինը այն նպատակով է նրան խմեցնում, որ նրա քնած ժամանակ սրտի
ուզածն անի։

Ցանկանալով իմանալ այդպե՞ս է, թե ոչ, նա մի անգամ ոչինչ չխմեց, իսկ
երեկոյան անասելի հարբած ձևացավ։ Կինը հավատալով դրան և մտածելով, որ լավ
քնելու համար նա այլևս խմելու պետք չունի, անմիջապես պառկեցրեց քնելու։
Այնուհետև դուրս գալով տնից, ինչպես շատ անգամ էր արել, գնաց սիրեկանի
տունը և մինչև կես գիիշեր մնաց այնտեղ։

Հենց որ Տոֆանոն տեսավ, որ կինը տանը չէ, վեր կացավ և, մոտենալով դռանը,
կողպեց ներսից, ապա կանգնեց լուսամուտի մոտ, որպեսզի տեսնի, թե կինն ինչպես
է տուն վերադառնալու, և նրան ասի, որ հասկացել է նրա խաղերը։ Եվ մինչև կինը
չվերադարձավ, այդպես կանգնած մնաց։ Երբ դաման վերադարձավ և տեսավ, որ դուռը
փակ է, չափազանց վշտացավ և փորձեց ուժով բանալ։ Մի որոշ ժամանակ նրան
դրսում պահելուց հետո, Տոֆանոն ասաց. «Զուր ես չարչարվում, ա՛յ կին,
որովհետև դու այլևս այս տունը մտնելու չես։ Ետ դարձիր ու գնա, ուր մինչև
հիմա գտնվում էիր, և համոզված եղիր, որ երբեք այստեղ ոտք չես դնի, մինչև որ
հարևանների և քո ծնողների առաջ քեզ ինչպես պետքն է չխայտառակեմ»։ Կինը
սկսեց խնդրել, որ նա ի սեր աստծո բարի լինի դուռը բանալ, քանի որ ինքը ոչ
թե նրա կարծած տեղից է գալիս, այլ հարևանուհու մոտից, ուր գնացել էր
հավաքույթի, քանզի գիշերները երկարել են և նա չի կարողանում ո՛չ ամբողջ
գիշերը քնել, ո՛չ էլ արթուն նստել տանը։ Խնդրելը, սակայն, չօգնեց, քանի որ
հիմարը որոշել էր, որ Արեցցոյի բոլոր բնակիչները իմանան իրենց
խայտառակությունը, մինչդեռ առայժմ ոչ ոք չգիտեր։

Տեսնելով, որ խնդրելը չի օգնում, կինը դիմեց սպառնալիքների և ասաց. «Թե որ
դուռը չբանաս, դու իմ ձեռից աշխարհիս ամենադժբախտ մարդը կդառնաս»։ «Իսկ
ի՞նչ պիտի անես»,— հարցրեց Տոֆանոն։ Կինը, որի միտքը Ամուրն արդեն սրել
էր իր խորհուրդներով, ասաց. «Քանի դեռ չեմ տեսել այն խայտառակությունը, որ
ուզում ես անտեղի պատճառած լինել ինձ, ես ինձ կգցեմ ահա այս ջրհորը, և երբ
հետո ինձ մեռած գտնեն՝ չի լինի մի մարդ, որ չհավատա, թե դու ես ինձ գցել
այնտեղ։ Այն ժամանակ, ստիպված կլինես կամ ունեցած-չունեցածդ կորցրած փախչել
և աքսորում ապրել, կամ զրկվել գլխիցդ իբրև մարդասպան, որպիսին և կլինես
իրականում»։ Այդ խոսքերը, սակայն, բնավ չօգնեցինք որ Տոֆանոն ետ կանգներ իր
հիմար մտադրությունից։ Այդ պատճառով կինն ասաց. «Դե որ այդպես է, լսի՛ր. էլ
չեմ ուզում հանդուրժել այդ անարգանքը։ Թող աստված ների քեզ։ Պատվիրիր տանեն
ճախարակս, որ թողել եմ այդտեղ»։ Այդ ասելով, դիմեց դեպի ջրհորը, իսկ գիշերը
այնքան մութն էր, որ մարդ մարդու հազիվ կնշմարեր։ Վերցնելով ջրհորի մոտ
ընկած ահագին մի քար և ճչալով «ներիր ինձ, տե՛ր», նետեց ջրհորր։ Քարը ջուրն
ընկնելով՝ մեծ աղմուկ հարուցեց։ Տոֆանոն ճողփյունը լսելով՝ հավատաց, որ նա
իսկապես իրեն ջուրն է գցել, ուստի և, պարանն առնելով, հապշտապ դուրս պրծավ
տնից ու վազեց դեպի ջրհորը։

Կինը, որ թաքնվել էր դռան մոտ, տեսնելով, որ նա դեպի ջրհորն է վազում,
իսկույն մտավ տուն, դուռը ներսից կողպեց և, մոտենալով լուսամուտին, ասաց.
«Գինուն պետք է ջուր խառնել խմելու ժամանակ, և ոչ թե գիշերը, խմելուց
հետո»։ Կնոջ ձայնը լսելով, Տոֆանոն տեսավ, որ նա իրեն հիմարացրել է, դարձավ
եկավ դռան մոտ և, ի վիճակի չլինելով ներս մտնել, սկսեց նրան համոզել, որ
դուռը բանա։ Կինը այլևս առաջվա պես կամացուկ չխոսելով, ձայնը բարձրացրեց և
սկսեց ճչալ. «Երդվում եմ փրկչի խաչելությամբ, զզվելի՛ հարբեցող, որ այս
գիշեր դու այստեղ մտնողը չես։ էլ չեմ կարող դիմանալ քո այդ
սովորություններին։ Պետք է բոլորին ցույց տամ, թե ինչ մարդ ես դու և
գիշերվա որ ժամին ես տուն գալիս»։ Տոֆանոն էլ, սաստիկ զայրացած, իր հերթին
սկսեց հայհոյել նրան ու գոռգոռալ, որի հետևանքով հարևաններն ու
հարևանուհիները վեր կացան ու վազեցին դեպի լասամուտները, միմյանց
հարցնելով, թե ի՞նչ է պատահել այնտեղ։

Այնժամ կինը լալով ասաց. «Այ՛, սա է այն սրիկան, որ իրիկունները հարբած է
տուն վերադառնում կամ քնում գինետներում և ապա այս ժամին գալիս։ Շատ
համբերեցի, բայց օգուտ չեղավ։ Այլևս չդիմանալով, որոշեցի խելքի բերել նրան.
դուռը փակել եմ վրան, որպեսզի տեսնեմ իր արածից ձեռ քաշելու՞ է, թե ոչ»։
Հիմար Տոֆանոն էլ մյուս կողմից սկսեց պատմել, թե ինչպես էր եղել բանը և
խիստ սպառնաց կնոջը, իսկ սա ասում էր հարևաններին. «Հիմա տեսա՞ք, թե դա ինչ
մարդ է։ Ի՞նչ կասեիք, եթե ես նրա պես փողոցում գտնվեի, իսկ նա ինձ պես տանը
նստած լիներ։ Աստված վկա, պիտի հավատայիք նրա ասածին։ Ա՛յ, տեսեք, թե
որքա՜ն է խելքը գլխին, ասում է, թե ես եմ արել այն, որը, կարծում եմ, ինքն
է արել։ Նա ցանկացավ ինձ վախեցնել ինչ֊որ բան գցելով ջրհորը։ Աստվա՜ծ տար,
որ իսկապես իրեն գցած լիներ այնտեղ ու խեղդվեր և իր լակած գինին էլ
ջրիկանար»։

Հարևաններն ու հարևանուհիները սկսեցին նախատել Տոֆանոյին՝ մեղքը նրա վրա
բարդելով և հայհոյելով այն բանի համար, որի մեջ նա կնոջն էր մեղադրում։ Շատ
չանցած աղմուկի լուրը մի հարևանից մյուսին անցելով՝ հասավ կնոջ
ազգականներին։ Վերջիններս գալով այնտեղ և հարևաններից իմանալով, թե բանն
ինչ է, վերցրին և այնպիսի տուր տվին Տոֆանոյին, որ մարմնի վրա մի ողջ տեղ
չմնաց։ Այնուհետև, մտնելով Տոֆանոյի տունը, վերցրին կնոջն ու նրա
ունեցվածքը և վերադարձան իրենց մոտ, խեղճ ամուսնուն սպառնալով, թե դեռ
ցույց կտան նրան։ Տեսնելով, որ անախորժ դրության մեջ է ընկել և
խանդոտությունն իրեն լավ բանի չհասցրեց, Տոֆանոն, որ կնոջը շատ էր սիրում,
դիմեց բարեկամներից մի քանիսի միջնորդությանը, կարողացավ այնպես անել, որ,
հաշտություն կայացնելով, կնոջը նորից համոզեց ու բերեց տուն, խոստանալով
այլևս երբեք չխանդել։ Բացի դրանից, նրան թույլ տվեց անել ինչ որ սիրտը
կուզենա, միայն թե այնպես թաքուն, որ ինքը չնկատի։ Մի խոսքով, վարվեց ճիշտ
այնպես, ինչպես այն տխմար գյուղացին, որը անախորժ կացության մեջ ընկնելով՝
վերցրեց ու հաշտվեց։ Կեցցե՜, ուրեմն, սերը և անկցի՜ն պատերազմն ու նրա
վիժվածքները բոլոր։


## Նովել հինգերորդ

_Խանդոտ ամուսինը, քահանայի կերպարանք մտած, խոստովանեցնում է կնոջը, իսկ սա
նրան հավատացնում է, թե սիրում է մի քահանայի, որն ամեն գիշեր գալիս է իր
մոտ։ Մինչդեռ խանդոտը թաքուն հսկում է դռան մոտ, կինը սիրեկանին պատվիրած
լինելով գալ կտուրի վրայով՝ ժամանակ է անցկացնում նրա հետ։_

Լաուրետտան ավարտեց իր նովելը, և բոլորը գովեցին կնոջը, թե նա լավ է արել և
հենց այդպես էլ պետք էր վարվել այն անպիտանի հետ, երբ թագավորը, ժամանակ
չկորցնելու համար, դարձավ Ֆիամետտային և սիրալիր կերպով նրա վրա դրեց
պատմելու պարտականությունը, որից հետո Ֆիամետտան սկսեց այս կերպ.— Ազնի՛վ
դամաներ, նախորդ նովելն ինձ դրդում է նույնպես պատմել մի խանդոտի մասին,
քանզի, կարծում եմ, ինչ էլ որ կանայք նրանց գլխին բերում են՝ լավ են անում,
մանավանդ երբ նրանք սկսում են անառիթ խանդել։ Եվ եթե օրենքներ սահմանողներն
ամեն ինչ հասկանային, կարծում եմ, կանանց համար կսահմանեին ոչ այլ պատիժ,
քան այն, որ նախատեսել են այն մարդու համար, որը պաշտպանվելու նպատակով է
վնասել ուրիշին, քանզի խանդոտները դավեր են նյութում իրենց ջահել կանանց
կյանքի դեմ և համառորեն ձգտում նրանց սպանել։ Կանայք շաբաթն ամբողջ փակված
նստում են տանը, զբաղվելով ընտանեկան ու տնային գործերով, ուրիշների պես
ցանկանալով տոն օրերին փոքր-ինչ հանգստանալ, հնարավորություն ունենալ
փոքր֊ինչ ուրախանալու, ինչպես գյուղացիները գյուղերում, արհեստավորները
քաղաքներում և նախագահողները դատարաններում, ինչպես այդ անում էր երկրային
տերը՝ յոթերորդ օրն հանգիստ առնելով իր բոլոր գործերից, ինչպես այդ
պահանջում են քաղաքացիական և սուրբ օրենքները, որոնք, ի փառս աստծո և ի
հանուր բարօրություն, աշխատանքի օրերը զատել են հանգստյան օրերից։ Բայց
խանդոտները համաձայն չեն նույնիսկ դրան, և դեռ ընդհակառակը, այնպես են
անում, որ բոլորի համար ուրախալի այդ օրերը կանանց համար դառնում են ավելի
տխուր ու վշտալի, քանզի նրանց պահում են ճնշման ու փակի տակ։ Թե դա որքան է
կեղեքում խեղճ կանանց սիրտը, գիտե միայն նա, ով եղել է այդ վիճակում։ Այդ
պատճառով ես գտնում եմ, որ պետք է ոչ միայն չդատապարտել, այլև քաջալերել
այն, ինչ կինը պատճառում է իր անառիթ խանդոտ ամուսնուն։

Եվ այսպես, Ռիմինայում ապրում էր փողով ու կալվածքներով հարուստ մի
վաճառական, և ուներ նա գեղեցկուհի մի կին, որին չափազանց խանդում էր։ Եվ նա
այդ անելու այլ պատճառ չուներ, բացի սրանից. քանի որ ինքը կնոջը շատ էր
սիրում և շատ գեղեցիկ համարում և քանի որ գիտեր, որ նա ամենայն կերպ ջանում
է իրեն դուր գալ, ապա ենթադրում էր, թե բոլորն էլ նրան սիրում են ու
գեղեցկուհի համարում, և նա ջանում է նրանց էլ նույն կերպ դուր գալ, ինչպես
իրեն,— մի ենթադրություն, որից երևում է, որ նա անպիտան ու անհասկացող
մարդ էր։ Եվ խանդելով, նա այնպես էր հսկում և ճնշում նրան, որ երևի մահվան
դատապարտվածներից շատերին բանտապահներն այդքան խիստ չեն պահում։ Կինը ոչ
միայն չէր կարողանում հարսանիք, տոնահանդես ու եկեղեցի գնալ կամ ոտքը շեմից
դուրս դնել, այլև չէր համարձակվում լուսամուտին մոտենալ, ուստի խեղճի օրը
սև էր, և նա նույնքան դժվար էր հանդուրժում այդ տառապանքը, որքան քիչ էր
իրեն մեղավոր համարում։ Դրա համար էլ, տեսնելով, որ ամուսինը իրեն
վիրավորում է անարդար կերպով, կինը մտածեց իր համար մի սփոփանք գտնել, ըստ
հնարավորին այնպես անել, որ նա իրեն վիրավորի ոչ առանց պատճառի։ Բայց քանի
որ իրավունք չուներ լուսամուտին մոտենալու և, այդպիսով, չէր կարող փողոցից
նայողին հասկացնել, թե նրա սերը ցանկալի է իրեն, ապա, գիտենալով, որ կից
շենքում մի գեղեցիկ ու հաճելի երիտասարդ է ապրում, տիկինը խորհեց, որ եթե
իրենց տները իրարից բաժանող պատի վրա մի անցք գտնվի՝ թերևս ինքր կարողանա
խոսել երիտասարդի հետ և սերը նրան տալ, իսկ եթե հնար լինի՝ մեկ-մեկ էլ
հանդիպել և այդ կերպ փարատել իր տարաբախտ կյանքի դառնությունը, մինչև որ
ամուսնու խելքը գլուխը գա։ Եվ ահա մի անգամ, երբ ամուսինը տանը չէր, մի
տեղից մյուսն անցնելով և զննելով պատը՝ նա հանկարծ նկատեց, որ դրա մի շատ
աննկատելի տեղում ճեղք է գոյացել. թեև ճեղքից նայելով չկարողացավ լավ
որոշել, թե ի՛նչ կար այն կողմը, բայց և այնպես տեսավ կից սենյակը և ինքն
իրեն ասաց. «Եթե դա Ֆիլիպի (այսինքն նրա երիտասարդ հարևանի) սենյակը լինի՝
գործը կիսով չափ գլուխ կգա»։ Ապա իր սպասավորուհուն, որ կարեկից էր իրեն,
պատվիրեց զգուշաբար իմանալ, թե դա ում սենյակն է, և պարզվեց, որ իսկապես
այնտեղ քնում էր երիտասարդը, այն էլ բոլորովին մենակ։ Այդ պատճառով տիկինը
հաճախակի մոտենում էր ճեղքին և, երբ մի անգամ տեսավ, որ երիտասարդը տանն է,
սկսեց մանրիկ քարեր ու ձողիկներ նետել և կարողացավ այնպես անել, որ նա
մոտեցավ պատին, որպեսզի տեսնի, թե բանն ինչ է։ Տիկինը կամացուկ ձայն տվեց
նրան, նա էլ սրա ձայնը ճանաչելով՝ պատասխանեց։ Օգտվելով առիթից, տիկինը
հակիրճ խոսքերով սիրտը բաց արեց նրա առաջ։ Երիտասարդը, այդ բանից չափազանց
գոհ, իր կողմից լայնացրեց ճեղքը, միայն թե այնպես, որ ոչ ոք չկարողանար այն
նկատել։ Այստեղ նրանք հաճախ զրուցում էին և իրար ձեռք սեղմում, բայց խանդոտ
ամուսնու խիստ հսկողության պատճառով ավելի հեռու գնալ չէր կարելի։

Մոտենում էր ծննդյան տոնը, և մի օր կինն ամուսնուն ասաց, թե կցանկանար տոնի
օրը նրա թույլտվությամբ եկեղեցի գնալ և խոստովանել ու հաղորդվել, ինչպես
բոլոր քրիստոնյաները։ Այդ լսելուն պես, խանդոտը հարցրեց. «Ի՞նչ մեղք ես
գործել, որ ուզում ես խոստովանել»։— « Ինչպե՞ս թե,— ասաց կինը,—
կարծում ես ես սու՞րբ եմ, քանզի ինձ փակի տակ ես պահում։ Դու լավ գիտես,
որ, ինչպես մյուս բոլոր ապրողները, ես էլ մեղքեր ունեմ, բայց չեմ ուզում
դրանք քեզ խոստովանել, քանզի դու քահանա չես»։ Այդ խոսքերը խանդոտի սիրտը
կասկած գցեցին։ Որոշելով իմանալ, թե կինն ի՛նչ մեղքեր է գործել, նա խորհեց
ու գտավ այդ բանն անելու հնարը և պատասխանեց, թե համաձայն է, բայց չի
ուզում, որ նա գնա այլ եկեղեցի, բացի իրենց կապելլայից, և թող գնա առավոտը
վաղ ու խոստովանի կա՛մ կապելլանին, կա՛մ նրա նշանակած քահանաներից որևէ
մեկին, և անմիջապես տուն վերադառնա։ Կնոջը թվաց, թե կիսով չափ կռահել է
ամուսնու միտքը, բայց այլևս ոչինչ չառարկելով՝ պատասխանեց, թե այդպես էլ
կանի։

Երբ ծննդյան առավոտը բացվեց, կինը լուսածեգին վեր կացավ, հագնվեց ու գնաց
ամուսնու ասած եկեղեցին։ Խանդոտն էլ իր հերթին վեր կացավ ու գնաց նույն
եկեղեցին ու տեղ հասավ նրանից շուտ։ Տեղիս քահանային բացատրելով, թե ինչ է
մտադիր անել, նա հապշտապ իր վրա գցեց քահանայական ֆարաջաներից մեկը՝ դեմքի
վրա իջնող վեղարով, որպիսիք, ինչպես տեսնում ենք, կրում են քահանաները,
վեղարը քաշեց դեմքին ու նստեց երգչադասում։ Կինը գալով եկեղեցի՝ խնդրեց
քահանային կանչել, վերջինս իսկույն եկավ, սակայն տեսնելով, որ նա
խոստովանել է ցանկանում, ասաց, որ ինքը չի կարող լսել, բայց նրան
խոստովանեցնելու կուղարկի իր դասակիցներից մեկին, և, հեռանալով, ուղարկեց
խանդոտին։ Վերջինս ներկայացավ հանդիսավոր տեսքով, բայց, չնայած եկեղեցում
այնքան էլ լույս չէր և նա վեղարը շատ էր իջեցրել աչքերի վրա,
այնուամենայնիվ չէր կարողացել այնքան ծպտվել, որ կինը չճանաչեր։ Այդ բանը
տեսնելով, կինը մտքում ասաց. «Փա՜ռք աստծո, որ այս խանդոտը քահանա է
դարձել, դե թող հիմա սպասի ու տեսնի, թե խաբելն ինչպես կլինի»։ Եվ
ձևացնելով, թե չի ճանաչում, իսկույն ծունկ չոքեց նրա առաջ։

Պարոն խանդոտը բերանը մանրիկ քարեր էր լցրել, որպեսզի դրանք խանգարեին իր
խոսելուն և կինը ձայնից չճանաչեր իրեն, քանզի կարծում էր, թե մնացած ամեն
ինչով այնպես է կերպարանափոխվել, որ նա ոչ մի դեպքում չի ճանաչի։ Սկսելով
խոստովանությունը ու նախապես հայտնելով, որ ինքը ամուսնացած կին է, տիկինն
ի միջի այլոց ասաց, թե սիրահարված է մի քահանայի, որն ամեն գիշեր գալիս է
իր մոտ քնելու։ Խանդոտն այդ որ լսեց՝ կարծես սիրտը դաշույն խրեցին, և, եթե
նա համակված չլիներ մնացած բաներն էլ իմանալու ցանկությամբ, անմիջապես
կթողներ խոստովանությունն ու կհեռանար։ Եվ իրեն զսպելով, նա կնոջը հարցրեց.
«Ինչպե՛ս թե, մի՞թե ձեր ամուսինը ձեզ հետ չի քնում»։— «Քնում է,
մեսսերե»,— պատասխանեց կինը։ «Հապա ինչպե՞ս կարող է քահանան էլ պառկել
ձեզ հետ»,— հարցրեց խանդոտը։ «Մեսսերե,— ասաց կինը,— չգիտեմ ի՛նչ
խորամանկություն է բանեցնում քահանան այդ բանն անելու համար, բայց ասեմ
ձեզ, մեր տանը չկա մի դուռ, որը, որքան էլ ամուր կողպված լինի, իսկույն
կրնկի վրա չբացվի, երբ նա ձեռքը դիպցնում է դրան։ Նա ինձ ասում է, թե երբ
մոտենում է սենյակիս դռանը՝ նախքան բացելը որոշ բառեր է մրմնջում, որոնց
ազդեցությունից ամուսինս իսկույն քնում է. երբ տեսնում է, որ նա քնած է,
բացում է դուռը, ներս մտնում և մնում ինձ հետ։ Դեռ չի պատահել, որ այդ բանը
նրան չհաջողվի»։ Այնժամ խանդոտն ասաց. «Դա գեշ բան է, մադոննա, դուք պետք է
իսպառ ձեռք քաշեք այդ բանից»։ Պատասխան տվեց կինը և ասաց. «Մեսսերե, չեմ
կարծում, թե երբևէ կկարողանամ ձեր ասածն անել, քանզի շա՜տ եմ սիրում
նրան»։— «Որ այդպես է,— ասաց խանդոտը,— ես չեմ կարող ձեզ թողություն
տալ»։— «Դա ինձ վիշտ է պատճառում,— ասաց կինը,— ես նրա համար չեմ
եկել այստեղ որ սուտ ասեմ. եթե ես գիտենայի, որ կկարողանամ դա անել, կասեի,
թե կանեմ»։ Այնժամ խանդոտն ասաց. «Ճշմարիտն ասած, մադոննա, ես խղճում եմ
ձեզ, զի տեսնում եմ, որ դուք այդ կերպ կործանումեք ձեր հոգին, բայց ձեր
խաթեր համար ես ջանադիր կլինեմ և հանուն ձեր հատուկ աղոթքներ կուղղեմ առ
աստված. միգուցե դրանք ձեզ օզնեն։ Ես երբեմն իմ մոնթին կուղարկեմ ձեզ մոտ,
իսկ դուք նրան կասեք՝ օգնե՞լ են, թե ոչ. թե օգնեն՝ կշարունակենք նույնն
անել»։ Այդ խոսքի վրա կինն ասաց. «Մեսսերե, չլինի թե որևէ մարդու ուղարկեք
իմ տունը, քանզի ամուսինս այնքան խանդոտ է, որ եթե իմանա՝ այլևս արար
աշխարհ չի կարողանա նրա գլխից հանել այն միտքը, թե այդ մարդը դալիս է ոչ
այլ ինչի, եթե ոչ գեշ բանի համար, և ես ամբողջ տարին նրա ձեռքից օր ու
հանգիստ չեմ ունենա»։ Եվ ասաց նրան խանդոտը. «Մի՛ վախենաք դրանից, մադոննա,
ես այնպիսի հնար կգտնեմ, որ նա երբեք այդ մասին ձեզ ոչ մի խոսք չի ասի»։
Այնժամ կինն ասաց, «Եթե հանձն եք առնում, որ այդ բանր կանեք, ես դեմ չեմ»։

Վերջացնելով խոստովանությունը և թողություն ստանալով, տիկինը վեր կացավ ու
գնաց պատարագը լսելու։ Իսկ խանդոտը կատաղությունից փնչալով՝ գնաց վար առավ
իր քահանայական հանդերձը ու տուն վերադարձավ, որոշած լինելով քահանային ու
կնոջը բռնել միասին և երկուսին էլ ցույց տալ։ Եկեղեցուց վերադառնալով, կինը
ամուսնու դեմքի արտահայտությունից հասկացավ, որ ինքը նրան լավ է
հյուրասիրել տոնի առթիվ, իսկ ամուսինը ըստ կարելույն ջանում էր թաքցնել իր
արածը, ինչպես և այն, ինչ իր կարծիքով իմացել էր։ Որոշած լինելով գիշերը
կանգնել փողոցի դռան առաջ և սպասել քահանայի գալուն, նա կնոջն ասաց. «Ես
այս գիշեր ուրիշ տեղ պիտի ընթրեմ ու քնեմ, ուստի փողոցի, սանդղքամիջի և
սենյակի դռները լավ կողպիր և, երբ որ կուզենաս, պառկիր քնելու»։ Կինը
պատասխանեց. «Շատ լավ»։ Հարմար ժամանակ որսալով, տիկինը մոտեցավ ճեղքին և
արեց պայմանավորյալ նշանը, Ֆիլիպն էլ լսելուն պես մոտեցավ անցքին։ Տիկինը
նրան պատմեց իր առավոտվա արածը և այն, թե ամուսինն իրեն ի՛նչ էր ասել ճաշից
հետո, ապա ավելացրեց. «Ես համոզված եմ, որ նա տնից դուրս չի գա, այլ պահ
կմտնի դռան ետևը, ուստի աշխատիր այս գիշեր կտուրի վրայով գալ այստեղ,
որպեսզի միասին ժամանակ անցկացնենք»։ Այդ բանից շատ ուրախացած, երիտասարդը
պատասխանեց. «Աչքիս վրա, մադոննա»։

Երբ վրա հասավ գիշերը, խանդոտը հրացանն առած սուսուփուս պահ մտավ վարի
հարկի սենյակում։ Կինը պատվիրեց լավ կողպել բոլոր դռները, մանավանդ
սանդղքամիջի դուռը, որպեսզի խանդոտը չկարողանար ներս մտնել։ Երիտասարդն էլ
գաղտագողի մուտք գործեց տիկնոջ սենյակը, և նրանք, երբ ժամանակը եկած
համարեցին, անկողին մտան և երկուստեք տրվեցին վայելքին ու բավականությանը,
իսկ երբ լույսը բացվեց՝ երիտասարդը տուն վերադարձավ։ Իսկ վշտահար խանդոտը,
առանց ընթրիքի մնալով և ցրտից մեռնելով, համարյա ամբողջ գիշերը հրացանը
ձեռքին մուտքի դռան մոտ սպասեց քահանայի գալուն և լուսադեմին, այլևս
չկարողանալով արթուն մնալ, պառկեց ու քնեց վարի սենյակում։ Այնուհետև
արթնանալով մոտ ժամը երեքին, երբ մուտքի դուռն արդեն բաց էր, և ձևացնելով,
թե ուրիշ տեղից է գալիս, նա մտավ իր տունն ու հաց կերավ։ Ապա քիչ հետո մի
տղայի սովորեցրեց գնալ կնոջ մոտ, ներկայանալ որպես նրա խոստովանահոր մոնթը
և հարցնել, թե արդյոք չի՞ եկել նրա իմացած մարդը։ Կինը, որ շատ լավ
հասկացավ, թե սուրհանդակն ո՛ւմ կողմից է ուղարկված, պատասխանեց, թե գիշերն
այն մարդը չի եկել և եթե նա այդպես վարվի, ապա թերևս ինքը մոռացության տա
նրան, թեպետև չի ցանկանում մոռանալ։

Հարկ կա՞ մնացածը պատմելու ձեզ։ Շատ գիշերներ լուսացրեց խանդոտը մուտքի
մոտ՝ ցանկանալով բռնել քահանային, իսկ կինը շարունակ քեֆ էր անում սիրեկանի
հետ։ Ի վերջո, այլևս չկարողանալով դիմանալ, մի օր զայրացկոտ դեմքով կնոջն
հարցրեց, թե նա ի՛նչ է ասել քահանային խոստովանության օրը։ Կինը
պատասխանեց, թե չի ուզում ասել, քանզի խոստովանանքն ուրիշին պատմելը վատ ու
անվայել բան է։ Այդ խոսքի վրա խանդոտն ասաց. «Անիրա՛վ կին, ի հեճուկս քո ես
գիտեմ, թե ինչ ես ասել նրան, ես ուզում եմ հանգամանորեն իմանալ, թե ով է
այն քահանան, որին դու այնպես սիրահարված ես և որն իր հմայություններով
ամեն գիշեր գալիս, պառկում է քեզ հետ, այլապես հոգիդ կհանեմ»։ Կինն ասաց,
թե ճիշտ չէ, որ ինքը սիրահարված է ինչ-որ քահանայի։ «Ինչպե՞ս թե,— ասաց
խանդոտը,— մի՞թե դու այս և այս չես ասել խոստովանահայր քահանային»։ Կինը
պատասխանեց. «Նա ոչ միայն պատմել է քեզ, այլև այնքան մանրամասն է պատմել,
որ կարծես թե դու ինքդ այնտեղ ես եղել ու լսել։ Այո, ասել եմ»։— «Ուրեմն,
— ասում է խանդոտը,— շուտ արա ասա, այդ ի՛նչ քահանա է»։— Կինը ժպտաց
ու ասաց. «Չափազանց գոհ եմ՝ տեսնելով, որ պարզամիտ մի կին կարողանում է իր
ամուսնու հետ այնպես վարվել, ինչպես ոչխարի կոտոշներից բռնած քարշ են տալիս
սպանդանոց, թեև դու խելոք չես և խելոք չես եղել այն պահից ի վեր, երբ, ինքդ
էլ չիմանալով ինչու, թույլ ես տվել, որ խանդի չար ոգին մտնի սիրտդ։ Չլինի
թե կարծում ես, ա՛յ մարդ, որ իմ մարմնական աչքերը նույնքան կույր են, որքան
քո հոգու աչքերը։ Ամենևին ոչ. ես նայելուն պես գլխի ընկա, թե ո՛վ է ինձ
խոստովանեցնող քահանան և գիտեմ, որ այն դու էիր, բայց ես որոշել էի քո
խաբեությանը խաբեությամբ պատասխանել, և այդպես էլ արեցի։ Սակայն, եթե դու
կարծածիդ պես խելոք լինեիր, չէիր փորձի այդ կերպ իմանալ քո անմեղ կնոջ
գաղտնիքը և, չենթարկվելով անհիմն կասկածանքին, գլխի կընկնեիր, որ այն, ինչ
նա քեզ խոստովանել է, ճշմարիտ է, և այդ բանում նա ոչ մի մեղք չունի։ Ես քեզ
ասացի, թե մի քահանայի եմ սիրում, իսկ մի՞թե դու, որին ես սիրում եմ
միանգամայն իզուր, քահանա չէիր դարձել։ Ես քեզ ասացի, թե իմ տան դռներից ոչ
մեկը չի կարող փակ լինել նրա առաջ, երբ նա ցանկանում է ինձ հետ պառկել։ Իսկ
մեր ո՞ր դուռն է երբևէ փակ եղել քո առաջ, երբ դու ցանկացել ես գալ ինձ մոտ։
Ես քեզ ասացի, թե քահանան ամեն գիշեր քնում է ինձ հետ, իսկ երբևէ պատահե՞լ
է, որ դու չքնես ինձ հետ։ Քանի անգամ որ դու ինձ մոտ ուղարկել ես քո
մոնթին, այնքան անգամ էլ, ինչպես քեզ հայտնի է, չես եղել ինձ հետ, և ես էլ
պատվիրում էի պատասխանել, թե քահանան ինձ մոտ չի եկել։ Ո՞ր անմիտը, բացի
քեզնից, որ խանդից կուրացել ես, ո՞ր անմիտը չէր հասկանա այդ ամենը։ Եվ դեռ
գիշերներն էլ թաք էիր կենում դռան մոտ՝ և, երևի կարծում ես, որ կարողանում
էիր ինձ հավատացնել, թե գնում ես ուրիշ տեղ ընթրելու և քնելու։ Վերջապես
ուշքի՛ եկ և մարդ եղիր առաջվա պես, ծաղրատեղ մի դառնա այն մարդկանց համար,
որ ինձ պես գիտեն քո արարքները, և այլևս ինձ այդպես խիստ մի հսկիր, քանզի,
վկա է աստված, եթե միտք ունենայի քեզ դավաճանել և դու էլ երկուսի փոխարեն
հարյուր աչք ունենայիր, ուզածս այնպես կանեի, որ իսկի էլ չէիր իմանա»։ Խեղճ
խանդոտը, որ կարծում էր, թե շատ ճարպիկ կերպով իմացել է կնոջ գաղտնիքը, այդ
լսելով՝ տեսավ, որ խաբված է։ Ոչինչ չպատասխանելով, նա սկսեց նրան լավ ու
խելացի կին համարել և վերջ տվեց խանդելուն, երբ որ պետք էր խանդել, ինչպես
խանդում էր այն ժամանակ, երբ որ դրա կարիքը չկար։ Այդ պատճառով էլ իմաստուն
կինը, ուզածն անելու կատարյալ ազատություն ստանալով, սիրեկանին հրավիրում
էր գալ ոչ թե կտուրի վրայով, ինչպես կվայելե կատուներին, այլ բաց դռնով, և,
գործելով պատշաճ զգուշավորությամբ, հետագայում, շատ ու շատ անգամ քեֆ արեց
ու զվարճացավ նրա հետ։


## Նովել վեցերորդ

_Այն ժամանակ, երբ Լեոնետտոն մադոննա Իզաբելլայի տանն է, վերջինիս մոտ է
գալիս մեսսեր Լամբերտուչիոն, որը սիրում է նրան։ Երբ ամուսինը վերադառնում
է, Իզաբելլան Լամբերտուչիոյին պատվիրում է տնից դուրս գալ դաշույնը ձեռքին,
իսկ նրա ամուսինը ուղեկցում է Լեոնետտոյին։_

Ֆիամետտայի նովելը զարմ անալի դուր եկավ բոլորին, և բոլորը պնդում էին, թե
կինը շատ լավ է արել և թե հենց այդպես պետք էր վարվել հիմարի հետ։ Երբ
պատմությունն ավարտվեց, թագավորը հրամայեց, որ շարունակի Պամպինեան, որն
սկսեց այս կերպ.— Շատերն առհասարակ ասում են, թե սերը խելքահան է անում,
սիրահարին դարձնելով անխելամիտ։ Այդ կարծիքն ինձ թվում է անխոհեմ,— մի
բան, որ շատ լավ ցույց տվին նախորդ պատմությունները, և ես էլ ուզում եմ
ցույց տալ մի անգամ ևս։

Մեր քաղաքում, որ լի է ամենայն բարյամբ, ապրում էր մի ջահել, զմայլելի ու
շատ գեղեցիկ դամա, որը մի շատ հարուստ ու պատվական ասպետի կին էր։ Եվ
ինչպես հաճախ է պատահում, որ միևնույն կերակուրը միշտ չէ դուր գալիս և
երբեմն մարդ ցանկանում է ուրիշ բան ուտել, այդպես էլ այդ դաման, լիովին
չգոհանալով ամուսնուց, սիրահարվեց Լեոնետտո անունով մի շատ հաճելի ու
բարեկիրթ երիտասարդի, չնայած որ սա բարձր ծագում չուներ, և երիտասարդն էլ
նրան սիրեց։ Իսկ քանի որ դուք գիտեք, որ երկուստեք ցանկությունը հազվադեպ է
անետևանք մնում, նրանք շատ ժամանակ չվատնեցին, որպեսզի կարողանային իրենց
սիրույն գոհացում տալ։

Եղավ որ այդ նույն ժամանակ մեր դամային, այդ գեղեցիկ ու հրապուրիչ կնոջը,
սաստիկ սիրահարվեց Լամբերտուչիո անունով մի ասպետ, որին դաման ոչ մի
դեպքում չէր կարող սիրել, քանզի նա տհաճ ու նողկալի մարդ էր։ Իսկ ասպետը
խիստ նեղում էր նրան՝ բարեխոսներ ուղարկելով, և երբ դա էլ չօգնեց, ազդեցիկ
մարդ լինելով՝ պատվիրեց դամային ասել, թե կխայտառակի նրան, եթե նա
չհամաձայնի կատարել իր ցանկությունը։ Դաման էլ վախենալով և լավ իմանալով,
թե նա ի՛նչ մարդ է, որոշեց հպատակվել նրա կամքին։

Երբ դաման, որին կոչում էին մադոննա Իզաբելլա, մեր սովորության համաձայն
ամառը գնացել էր գյուղում գտնվող իր սքանչելի կալվածքը, եղավ, որ մի առավոտ
նրա ամուսինը մի քանի օրով ինչ-որ տեղ մեկնեց։ Դաման Լեոնետտոյին ապսպրեց,
որ գա իր հետ ժամանակ անցկացնելու, սա էլ, չափազանց ուրախացած, իսկույն վեր
կացավ ու գնաց։ Մեսսեր Լամբերտուչիոն էլ իմանալով, որ դամայի ամուսինը տանը
չէ, նույնպես հեծավ ձին ու գնաց այնտեղ և սկսեց դուռը բախել։ Նրան
տեսնելով, դամայի աղախինը իսկույն վազեց իր տիրուհու մոտ, որ Լեոնետտոյի
հետ միասին գտնվում էր սենյակում, և ձայն տվեց ու ասաց. «Մադոննա, մեսսեր
Լամբերտուչիոն եկել է և մենակ կանգնած է ներքևում»։ Այդ լսելով, դաման իրեն
համարեց ամենադժբախտ կինը, որ կա աշխարհում, և ասպետի ահից Լեոնետտոյին
խնդրեց, որ չխորշի միառժամանակ թաքնվել անկողնու առագաստի տակ, մինչև որ
մեսսեր Լամբերտուչիոն կգնա։ Լեոնետտոն, որ ասպետից վախենում էր ոչ պակաս,
քան դաման, թաքնվեց այնտեղ, իսկ վերջինս աղախնին պատվիրեց գնալ ու ներս
թողնել մեսսեր Լամբերտուչիոյին։ Աղախինը գնաց ու դուռը բաց արեց, իսկ
ասպետը իջնելով ձիուց և նրա սանձը կապելով մի կեռի՝ վեր բարձրացավ։ Դաման
աստիճանների գլխին ուրախ դեմքով դիմավորելով հյուրին՝ նրան ընդունեց որքան
կարելի էր սիրալիր խոսքերով և հարցրեց, թե ինչ է անում, ինչ չի անում։
Ասպետը, գրկելով ու համբուրելով նրան, ասաց. «Հոգյակդ իմ, իմացա, որ ձեր
ամուսինը տանր չէ, ուստի եկա ձեզ հետ մի քիչ ժամանակ անցկացնելու»։ Այդ
խոսքից հետո նրանք մտան մի սենյակ, դուռը ներսից կողպեցին, և մեսսեր
Լամբերտուչիոն սկսեց նրա հետ զվարճանալ։

Երբ այս կերպ նա զվարճանում էր նրա հետ, պատահեց, որ, դամայի սպասածին
հակառակ, ամուսինը տուն վերադարձավ։ Աղախինը տեսնելով, որ նա արդեն
մոտենում է տանը, իսկույն վազեց դեպի դամայի սենյակն ու ասաց. «Մադոննա,
մեսսերեն վերադարձել է և երևի հիմա բակում կլինի»։ Երբ դաման այդ լսեց,
իրեն ոտով-գլխով կորած համարեց, քանի որ գիտեր, որ տանը երկու տղամարդ կա,
իսկ ասպետին թաքցնել չէր լինի, քանզի նրա ձին բակումն էր։ Այնուամենայնիվ,
իսկույն դուրս պրծնելով անկողնուց, նա որոշեց իր անելիքը և մեսսեր
Լամբերտուչիոյին ասաց. «Մեսսերե, եթե դուք որևէ չափով իմ լավն եք ցանկանում
և ուզում եք ինձ մահուց փրկել, ապա կվարվեք ասածիս պես. հանեցեք և բռնեցեք
ձեր դաշույնը և, զայրացկոտ դեմք ընդունած, իջեք աստիճաններից, շարունակ
կրկնելով. «Երդվում եմ աստծու անունով, որ քեզ ուրիշ տեղ կբռնեմ»։ Եվ եթե
ամուսինս ցանկանա ձեզ կանգնեցնել կամ որևէ բան հարցնել, այդ խոսքից բացի,
ուրիշ բան չասեք և, նստելով ձին, քշեցեք ու հեռացեք նրանից»։ Մեսսեր
Լամբերտուչիոն ասաց, թե պատրաստ է այդպես վարվելու։ Եվ նա, մերկացնելով
դաշույնը, այնպիսի դեմքով, որ կարմրատակել էր մասամբ իր զգացած
խոնջությունից, մասամբ էլ այն բարկությունից, որ պատճառել էր դամայի
ամուսնու վերադարձը, վարվեց այնպես, ինչպես պատվիրել էր դաման։ Սրա
ամուսինը, որ արդեն բակում իջել էր ձիուց, զարմացավ՝ այնտեղ մի ուրիշ ձի
տեսնելով, և ուզում էր վերև բարձրանալ, երբ նկատեց ցած իջնող մեսսեր
Լամբերտուչիոյին, զարմացավ նրա տեսքից ու ասածներից և հարցրեց. «Ի՞նչ է
պատահել, մեսսերե»։ Մեսսեր Լամբերտուչիոն ոտքը դրեց ասպանդակին, հեծավ
նժույգը և, չասելով ոչինչ քան միայն՝ «Երդվում եմ աստծու անունով, որ քեզ
ուրիշ տեղ կբռնեմ», քշեց ու հեռացավ։

Բարձրանալով վեր, պատվական այրը աստիճանների գլխին տեսավ իր շփոթված ու
սարսափահար կնոջը և հարցրեց. «Այս ի՞նչ բան է, ո՞ւմն է սպառնում մեսսեր
Լամբերտուչիոն և ինչո՞ւ էր այդպես զայրացած»։ Կինը, մոտենալով սենյակի
դռանը, որպեսզի Լեոնետտոն կարողանար իր ասածր լսել, պատասխանեց. «Մեսսերե,
ես երբեք այնպես չէի վախեցել, ինչպես հիմա։ Վազելով մեր տունը մտավ մի
երիտասարդ, որին ես չեմ ճանաչում և որին դաշույնը ձեռքին հետապնդում էր
Լամբերտուչիոն. երիտասարդր հանկարծ տեսավ, որ այս սենյակի դուռը բաց է և
դողդողալով ասաց. «Մադոննա, օգնեցե՛ք, ի սեր աստծո, որպեսզի ձեր աչքի առաջ
ինձ չսպանեն»։ Ես վեր կացա և ուզում էի հարցնել, թե ո՞վ է նա և ի՞նչ է
պատահել, երբ ներս մտավ մեսսեր Լամբերտուչիոն ու ասաց. «Ո՞ւր ես դու,
դավաճա՜ն»։ Ես կանգնեցի դռան առաջ ու փակեցի նրա ճանապարհը, և նա այնքան
քաղաքավարի գտնվեց, որ տեսնելով, թե իր ներս մտնելը ինձ համար անհաճո
կլիներ, շատ խոսելուց հետո թողեց ու վար իջավ, ինչպես ինքդ տեսար»։ Ասաց
այնժամ ամուսինը. «Լավ ես արել, ա՛յ կին, ապա թե ոչ խայտառակ բան կլիներ,
եթե այստեղ մարդ սպանեին, իսկ մեսսեր Լամբերտուչիոն շատ վատ է արել, որ
հետապնդել է այստեղ թաքնված մարդուն։— Ապա հարցրեց.— Ո՞ւր է այն
երիտասարդը»։ Կինը պատասխանեց. «Չդիտեմ, մեսսերե, թե որտեղ է թաքնվել»։
Այնժամ ասպետը ձայն տվեց. «Ո՞ւր ես, դուրս արի, մի՛ վախենար»։

Լեոնետտոն, որ ամեն ինչ լավ լսել էր ու սարսափահար եղել, դուրս եկավ իր
թաքստոցից։ Այնժամ ասպետը հարցրեց. «Ի՞նչ գործ ունեիր դու մեսսեր
Լամբերտուչիոյի հետ»։ Երիտասարդը պատասխանեցփ «Պարզապես ոչ մի գործ, դրա
համար էլ հաստատ համոզված եմ, որ կա՛մ նրա խելքը տեղը չէ, կա՛մ ինձ ուրիշի
տեղ է դրել, քանզի հենց որ ինձ տեսավ ճանապարհին, այս պալացցոյից ոչ հեռու,
դաշույնը հանեց ու ասաց. «Մեռի՛ր, դավաճան»։ Ես այլևս պատճառը չհարցրի և,
որքան ոտքերումս ուժ կար, սկսեցի փախչել ու եկա այստեղ, ուր փրկվեցի աստծո
և այս դամայի ողորմածությամբ»։ Այնժամ ասպետն ասաց. «Հիմա վախը բոլորովին
սրտիցդ հանիր, ես քեզ անփորձ ու անվնաս տուն կհասցնհմ, իսկ դու հետագայում
աշխատիր իմանալ, թե նա ի՛նչ է ուզում քեզնից»։ Ընթրելով երիտասարդի հետ, նա
նրան ձի նստեցրեց, ուղեկցեց մինչև Ֆլորենցիա և հասցրեց տուն։ Իսկ
երիտասարդը, հետևելով դամայի տված խրատին, նույն այդ օրը երեկոյան թաքուն
բանակցեց և այնպես լեզու գտավ մեսսեր Լամբերտուչիոյի հետ, որ, թեև
հետագայում մարդիկ շատ էին խոսում այդ դեպքի մասին, ամուսինը երբևէ գլխի
չընկավ, թե կինն ի՛նչ խաղ էր խաղացել իր գլխին։


## Նովել յոթերորդ

_Լուդովիկոն սեր է խոստովանում մադոննա Բեաթրիչեին։ Սա իր ամուսին Էգանոյին
իր շորերը հագցնելով՝ ուղարկում է պարտեզ և պառկում Լուդովիկոյի հետ, որը,
վեր կենալով, գնում է այնտեղ և ծեծում Էգանոյին։_

Մադոննա Իզաբելլայի հնարամտությունը, որի մասին պատմեց Պամպինեան, ամբողջ
ընկերախումբը սքանչելի համարեց, բայց Ֆիլոմենան, որին թագավորը հրամայեց
շարունակել, ասաց.— Սիրելի՛ դամաներ, եթե ես չեմ սխալվում, այն կինը, որի
մասին ձեզ հիմա կպատմեմ, ավելի է գեղեցիկ ու հնարամիտ։

Պետք է ձեզ ասեմ, որ մի ժամանակ Փարիզում ապրում էր մի ֆլորենտացի
ազնվական, որը աղքատությունից ստիպված վաճառական էր դարձել, և առևտրի մեջ
նրա բախտն այնպես էր բանել, որ չափազանց հարստացել էր։ Իր կնոջից նա միայն
մի որդի ուներ, որի անունը դրել էր Լուդովիկո։ Որպեսզի որդին իր հոր
նշանավոր տոհմի ճանապարհով գնար, այլ ոչ թե առևտրով զբաղվեր, հայրը չէր
ցանկացել նրան գործի դնել որևէ խանութում և տվել էր այլ ազնվական
երիտասարդների հետ ծառայելու Ֆրանսիայի թագավորի արքունիքում, ուր նա
յուրացրեց բազում գովելի բարքեր և այլ լավ բաներ։

Այն Ժամանակ, երբ նա ծառայում էր այնտեղ, եղավ, որ Փրկչի գերեզմանից
վերադարձած մի քանի ասպետներ տեսան վեճի բռնված մի քանի երիտասարդների,
որոնց մեջ էր և Լուդովիկոն։ Լսելով, որ նրանք դատում են Ֆրանսիայի,
Անգլիայի և աշխարհիս մյուս մասերի գեղեցկուհիների մասին, ասպետներից մեկն
սկսեց պնդել, թե որքան էլ ինքը շրջել է աշխարհում և ինչքան գեղեցիկ կանայք
է տեսել, այնուամենայնիվ չի հանդիպել մի կնոջ, որ այնքան գեղեցիկ լիներ,
որքան Բեաթրիչեն՝ Բոլոնիայում ապրող Էգանո դեի Հալուցիի կինը։

Ասպետի ասածը հաստատեցին նրա բոլոր ընկերները, որոնք նրա հետ միասին
Բոլոնիայում տեսել էին Բեաթրիչեին։

Լուդովիկոն, որը մինչ այդ ոչ ոքի սիրահարված չէր եղել, այդ լսելուց հետո
Բեաթրիչեին տեսնելու այնպիսի ցանկություն զգաց, որ այլևս չէր կարողանում
որևէ այլ բանի մասին մտածել։ Նրան տեսնելու համար վերջնականապես որոշելով
գնալ Բոլոնիա և, եթե նա իրեն գուր գալու լինի, մնալ այնտեղ, նա իր հորը
բանն այնպես ներկայացրեց, թե ցանկանում է Փրկչի գերեզմանին տեսության գնալ,
և մեծ դժվարությամբ թույլտվություն ստացավ։ Իրեն հորջորջելով Անիկինո, նա
հասավ Բոլոնիա և, բախտի բերմամբ, հաջորդ օրն իսկ մի տոնահանդեսում տեսավ
հիշյալ դամային, որը նրան շատ ավելի գեղեցիկ թվաց, քան ինքը պատկերացրել
էր, այդ պատճառով էլ, թունդ սիրահարված, որոշեց Բոլոնիայից չհեռանալ, մինչև
որ չարժանանա նրա սիրույն։

Խորհելով, թե ինչ ճանապարհ ընտրի այդ բանին հասնելու համար, և ոչ մի միջոց
հարմար չգտնելով, նա այն հույսն էր փայփայում, որ եթե իրեն հաջողվի նրա
ամուսնու ծառան դառնալ,— իսկ նրա ամուսինը ծառաներ շատ ուներ,— թերևս
կարողանա հասնել իր փափագին։ Ուստի, ծախելով իր ձիերը, ծառաներին
տեղավորելով այնպես, որ նրանց վիճակը լավ լինի, և նրանց հրամայելով այնպես
ցույց տալ, թե իրեն չեն ճանաչում, մտերմանալով իր իջևանատիրոջ հետ, մի օր
նրան ասաց, թե սիրով ծառայության կմտներ մի լավ տիրոջ մոտ, եթե գտներ
այդպիսի մեկին։ Իջևանատերն ասաց. «Հենց իսկը քեզ նման ծառա է հարկավոր մեր
քաղաքի ազնվականներից մեկին՝ Էգանոյին, որը շատ ծառաներ ունի և ցանկանում
է, որ նրանք բոլորը քեզ պես վայելչատես լինեն։ Ես նրա հետ կխոսեմ»։ Եվ
ինչպես ասել էր, այնպես էլ արեց։ Նա Էգանոյի տնից չհեռացավ, մինչև որ
Անիկինոյին գործի չդրեց նրա մոտ, որի համար վերջինիս ուրախությանը չափ
չկար։

Ապրելով Էգանոյի տանը և հնարավորություն ունենալով շատ հաճախ տեսնելու նրա
կնոջը, Անիկինոն սկսեց այնքան լավ ու ջանադրաբար ծառայել, որ Էգանոն սիրեց
նրան ու առանց նրան հարցնելու ոչինչ չէր անում և ի վերջո նրա հոգածությանը
հանձնեց և՛ իրեն, և՛ իր բոլոր գործերը։

Մի անգամ այնպես պատահեց, որ Էգանոն որսի էր գնացել, Անիկննոն մնացել էր
տանը, իսկ մադոննա Բեաթրիչեն,— որը դեռ չէր կռահել Անիկինոյի սերը, թեև
հաճախ ուշի֊ուշով նայելով երիտասարդին ու նրա վարք ու բարքը, շատ անգամ էր
նրան հավանել,— նստեց նրա հետ շախմատ խաղալու։ Անիկինոն, ցանկանալով
դամային հաճույք պատճառել, թույլ տվեց որ նա տանի, որով անասելի
բավականություն պատճառեց նրան։ Երբ դամայի սպասուհիները, որ դիտում էին
խաղը, հեռացան, նրանց թողնելով երկուսով խաղալու, Անիկինոն մի խորունկ
հառաչ արձակեց։ Նայելով նրան, դաման հարցրեց. «Ի՞նչ պատահեց քեզ, Անիկինո,
մի՞թե քեզ համար անհաճելի է, որ ես տանում եմ»։— «Մադոննա,— պատասխանեց
Անիկինոն,— հառաչանքիս պատճառը շատ ավելի մեծ է, քան այդ»։ Այնժամ դաման
ասաց. «Ուրեմն ասա ինձ պատճառը, եթե ինձ սիրում ես»։ Անիկինոն տեսնելով, որ
այնպիսի խոսքերով, ինչպիսին է՝ «եթե ինձ սիրում ես», իրեն թախանձում է այն
կինը, որին սիրում էր ամեն բանից ավելի, հառաչեց առաջվանից ավելի խորունկ,
որի պատճառով դաման սկսեց խնդրել, որ նա ասի, թե ի՛նչն է նրա հառաչանքների
պատճառը։ Այնժամ Անիկինոն ասաց. «Մադոննա, շատ եմ վախենում, որ եթե ասեմ,
բարկանաք ինձ վրա, իսկ հետո, վախենում եմ, որ միգուցե ասածս հայտնեք որևէ
մեկին»։ Դաման նրան պատասխանեց. «Հավատա, ես չեմ բարկանա, և համոզված եղիր,
որ ինչ էլ ասելու լինես՝ երբեք ոչ ոքի չեմ հայտնի, եթե միայն ինքդ
չցանկանաս»։ Եվ ասաց այնժամ Անիկինոն. «Եթե խոստանում եք այդպես վարվել,
կասեմ», և արցունքն հազիվ զսպելով, նա պատմեց, թե ով է ինքը, ի՛նչ է լսած
եղել նրա մասին, ե՛րբ և ինչպե՛ս է սիրահարվել նրան և թե ինչո՛ւ է դարձել
նրա ամուսնու ծառան, իսկ հետո սկսեց խոնարհաբար պաղատել, որ նա, եթե
հնարավոր է, խղճա իրեն և կատարի իր գաղտնի և այնքան սիրավառ ցանկությունը,
իսկ եթե չի ցանկանում այդ բանն անել՝ իրեն թույլ տա մնալ այժմյան վիճակում
և սիրել նրան։

Օ, հրաշալի՜ քաղցրություն բոլոնիական արյան, միշտ էլ նման դեպքերում որքա՜ն
արժանի ես գովասանքի։ Դու երբեք չես սիրել արցունք ու հառաչ, միշտ
ընդառաջել ես խնդրանքներին և պատրաստ եղել տրվելու սիրավառ
ցանկություններին։ Թե որ ես կարենայի քեզ փառաբանել արժանի գովեստներով,
ապա ձայնն իմ երբեք հոգնություն չպիտի զգար։

Մինչդեռ Անիկինոն խոսում էր, գեղեցկուհին նայում էր նրան և, ըստ ամենայնի
հավատալով նրա խոսքերին, այնպես սաստիկ համակվեց երիտասարդի պաղատած սիրով,
որ ինքն էլ սկսեց հառաչել և հառաչելով ասաց. «Սիրելի՛դ իմ Անիկինո, վստահ
եղիր, որ ո՛չ ազնվականների, իշխաների և այլոց ընծաները, ո՛չ նրանց
խոստումները, ո՛չ էլ սիրահետումը (քանզի ինձ սիրահետել և սիրահետում են դեռ
շատերը), երբեք իմ սիրտն այնքան չեն շարժել, որ ես որևէ մեկին սիրեի, իսկ
դու այնքան կարճ ժամանակում, որ խոսում էիր, կարողացար այնպես անել, որ ես
հիմա ավելի շատ քեզ եմ պատկանում, քան ինձ։ Ես կարծում եմ, որ դու արժանի
ես իմ սիրույն, ուստի և տալիս եմ քեզ սերս և խոստանում, որ դու այն
կվայելես ավելի վաղ, քան անցած կլինի այս գիշերը։ Իսկ որպեսզի այդ բանը
կատարված լինի, ջանա կեսգիշերին մտնել իմ սենյակը։ Ես դուռը բաց կթողնեմ։
Դու արդեն գիտես, թե ես անկողնու ո՛ր կողմն եմ քնում։ Երբ գաս այնտեղ և ես
քնած լինեմ, ձեռք տուր ինձ, որպեսզի արթնանամ, և այժամ գոհացում կտամ քո
այնքան երկար փայփայած ցանկությանը։ Իսկ որպեսզի հավատաս ասածիս, ես քեզ մի
համբույր կտամ իբրև առհավատչյա»։ Եվ գրկելով երիտասարդին, համբուրեց
սիրողաբար, Անիկինոն էլ նրան։

Երբ նրանք պայմանավորվեցին այդ մասին, Անիկինոն դամային թողնելով գնաց իր
ինչ ու ինչ գործերի հետևից, անասելի անհամբերությամբ սպասելով, թե երբ պիտի
վրա հասնի գիշերը։ Երբ Էգանոն որսից վերադարձավ՝ ընթրեց և, հոգնածություն
զգալով, գնաց քնելու, կինն էլ հետևեց նրան՝ իր խոստման համաձայն դուռը բաց
թողնելով։ Նշանակված ժամին Անիկինոն մոտեցավ դռանը և, զգուշաբար մտնելով
սենյակը, դուռը կողպեց ներսից, դիմեց դեպի անկողնու այն կողմը, ուր քնում
էր մադոննան, և ձեռքը նրա կրծքին դնելով՝ տեսավ, որ նա քնած չէ։ Երբ դաման
տեսավ, որ Անիկինոն եկել է, երկու ձեռքով բռնեց նրա ձեռքը և, ամուր
պահելով, սկսեց այնպես շուռումուռ տալ անկողնում, որ Էգանոյին արթնացրեց ու
նրան ասաց. «Այս երեկո ես ոչինչ չուզեցի քեզ ասել, քանզի ինձ հոգնած էիր
թվում։ Բայց հիմա ասա ինձ, Էգանո, տերը քեզ օգնական, տանդ աշխատող
ծառաներից ո՞րն է քո կարծիքով ամենալավը և դու որի՞ն ես ավելի սիրում»։
Էգանոն պատասխանեց. «Իսկ կարիք կա՞ հարցնելու, ա՛յ կին, մի՞թե չգիտես։ Ես
չունեմ և երբեք էլ չեմ ունեցել մի ծառա, որին այնպես վստահեի ու հավատայի,
այնպես սիրեի, ինչպես Անիկինոյին։ Բայց ինչո՞ւ ես հարցնում»։ Տեսնելով, որ
Էգանոն արթնացել է և նրանք իր մասին են խոսում, Անիկինոն, որ սկսել էր
վախենալ, թե միգուցե դաման ցանկանում է իր գլխին մի օյին խաղալ, մի քանի
անգամ ձեռքը ետ քաշեց, որպեսզի թողներ ու հեռանար, բայդ գեղեցկուհին ձեռքն
այնպես ամուր էր բռնել ու պահել, որ նա ի վիճակի չէր և չկարողացավ ազատվել։
Դաման, պատասխանելով, ասաց Էգանոյին. «Ասեմ, թե ինչո՛ւ եմ հարցնում։ Ես էլ
էի կարծում, թե ամեն ինչ քո ասածի պես է և թե նա քեզ ավելի հավատարիմ է,
քան որևէ մեկը, բայց նա այս երեկո ինձ ստիպեց կարծիքս փոխել, քանզի երբ դու
այսօր որսի գնացիր՝ նա մնաց տանը և, պատեհ ժամանակ գտնելով, չամաչեց ինձ
խնդրել, որ ես համաձայնեմ գոհացնել իր ցանկությունը։ Իսկ ես, որպեսզի
ստիպված չլինեի դա հաստատել ավելորդ ապացույցներով, այլ քեզ
հնարավորություն տայի աչքովդ տեսնել ու համողվել, պատասխանեցի, թե համաձայն
եմ և թե այսօր կեսգիշերին կգնամ մեր պարտեզզ և նրան կսպասեմ սոճու տակ։ Ինչ
վերաբերվում է ինձ, մտքովս էլ չի անցնում գնալ, բայց եթե դու ուզում ես
ճանաչել ծառայիդ հավատարմությունը, ապա կարող ես, վրադ գցելով իմ շորերից
մեկնումեկը և քողս երեսիդ քաշելով, գնալ ներքև և տեսնեք՝ կգա՞, թե ոչ։
Համոզված եմ, որ կգա»։

Երբ Էգանոն այդ լսեց՝ ասաց. «Ի՞նչ խոսք, ես պետք բռնեմ նրան»։ Եվ վեր
կենալով, խավարի մեջ մի կերպ վրան գցեց կնոջ հագուստը, քողը գլխին քաշեց ու
գնաց պարտեզ, ուր, սոճու տակ կանգնած, սկսեց սպասել Անիկինոյին։ Իսկ, դաման
տեսնելով, որ նա վեր կացավ ու դուրս եկավ սենյակից, ինքն էլ վեր կացավ ու
դուռը ներսից կողպեց։ Անիկինոն, որ երբեք այդպես չէր վախեցել և ամենայն
կերպ ջանացել էր դուրս պրծնել դամայի ձեռքից ու հազար անգամ նզովեց նրան ու
իր սերը, ինչպես և ինքն իրեն, որ հավատացել էր նրան,— հենց որ տեսավ, թե
նա ի վերջո բանն ուր հասցրեց, իրեն համարեց ամենաերջանիկ մարդը, որ երբևէ
եղել է աշխարհում։ Իսկ երբ դաման նորից անկողին մտավ, ինքն էլ հանվեց ըստ
նրա ցանկության, և նրանք երկար ժամանակ գոհություն ու բավականություն
պատճառեցին միմյանց։

Երբ դաման գտավ, որ Անիկինոն ավելին չպետք է մնա, նրան պատվիրեց կենալ ու
հագնվել, և ասաց հետևյալը. «Հոգյա՛կս, վերցրու մի ահագին փայտ և գնա
պարտեզ։ Ձևացիր, թե իբր ինձ փորձելու համար էիր խնդրել այդ, և, այնպես
ցույց տալով, թե Էգանոյին իմ տեղն ես դրել, հայհոյիր և փայտով մի լավ
ծեծիր, քանզի դա մեծ բավականություն ու զվարճանք կպատճառի մեզ»։

Անիկինոն վեր կացավ և ուռի դագանակն առած գնաց պարտեզ։ Երբ նա մոտենում էր
սոճուն և երբ Էգանոն տեսավ, որ նա գալիս է, ոտքի կանգնեց և, այնպես ցույց
տալով, թե պատրաստ է նրան ընդունել մեծագույն ուրախությամբ, ընդառաջ գնաց։
Իսկ Անիկինոն ասաց այնժամ. «Ախ, անպիտա՛ն կին, ուրեմն եկար հա՞, երևի
կարծում ես, թե ես իսկապես ցանկացել և հիմա էլ ցանկանում եմ այդպիսի
անարգանք պատճառել տիրոջս։ Ա՛ռ քեզ գալ»։ Եվ փայտը բարձրացնելով, սկսեց
տուր թե կտաս։ Հենց որ Էգանոն լսեց նրա ասածը և փայտը տեսավ, սկսեց փախչել,
առանց որևէ խոսք ասելու, իսկ Անիկինոն ընկավ նրա հետևից։ «Փախիր,— ասում
էր նա,— փախիր, զազրելի՛ կին, աստված քո օրը սև անի։ Դեռ սպասի՛ր, վաղը
արածիդ մասին անպայման Էգանոյին կպատմեմ»։ Էգանոն, որ մի կուշտ ծեծ էր
կերել, որքան ոտքերում ուժ կար, փախավ ու իրեն գցեց սենյակ։ Երբ կինը
հարցրեց, թե արդյոք Անիկինոն եկե՞լ էր պարտեզ, նա ասաց. «Երանի՜ եկած
չլիներ, որովհետև ինձ քո տեղը դնելով՝ ջարդուխուրդ արեց դագանակով, հետն էլ
այնպիսի քստմնելի բաներ ասաց, որ երևի չի ասվել որևէ լրբի։ Եվ ես, ճիշտն
ասած, շատ էի զարմացել, որ նա ինձ որևէ անարգանք պատճառած լինելու համար
կարող էր քեզ այդպիսի բաներ ասել։ Իսկ բանից դուրս է գալիս, որ նա
տեսնելով, թե դու այդքան ուրախ ու կատակասեր կին ես, որոշած է եղել քեզ
փորձել»։ Այնժամ դաման ասաց. «Փա՜ռք աստծո, որ ինձ խոսքով է փորձել, իսկ
քեզ՝ գործով, և, կարծում եմ, նա իրավունք ունի ասելու, թև ես խոսքերին
ավելի համբերությամբ եմ դիմանում, քան դու գործերին։ Բայց քանի որ նա
այդքան հավատարիմ է քեզ, հարկավոր է նրան սիրել ու պատվել»։ Էգանոն ասաց.
«Իհարկե, ճիշտ ես ասում»։ Եվ դա նրա համար առիթ եղավ համոզվելու, որ
ամենաազնիվ կինն ու ամենահավատարիմ ծառան, որ երբևէ ունեցել է որևէ
ազնվական, իր կինն ու իր ծառան են։ Իսկ դրա հետևանքն այն եղավ, որ, թեև նա
և իր կինը Անիկինոյի հետ միասին հաճախ էին ծիծաղում այդ դեպքի վրա, վերջինս
ու դաման ավելի մեծ հնարավորություն ունեցան, քան կարող էին ունենալ եթե
այդ բանը պատահած չլիներ, անելու այն, ինչ բավականություն ու զվարճություն
էր պատճառում իրենց, քանի դեռ Անիկինոն բարեհաճում էր մնալ Բոլոնիայում՝
Էգանոյի տանը։


## Նովել ութերորդ

_Մի մարդ սկսում է իր կնոջը խանդել։ Կինը մատին թել է կապում, որպեսզի
սիրեկանի գալն իմանա։ Ամուսինը գլխի է ընկնում, բայց մինչդեռ նա հետապնդում
է սիրեկանին՝ կինը իր փոխարեն անկողնում պառկեցնում է, մի այլ կնոջ, որին
ամուսինը ծեծում է, ծամերը կտրում, ապա գնում կանչում է, կնոջ եղբայրներին,
որոնք տեսնելով, որ ամուսինը ճիշտ չի ասել, սկսում են նրան հայհոյել։_

Բոլորը չափազանց հնարամիտ համարեցին այն խաղը, որ մադոննա Բեաթրիչեն
խաղացել էր ամուսնու գլխին, և ասում էին, թե մեծ եղած պիտի լիներ Անիկինոյի
վախը, երբ դաման ամուր բռնել էր նրա ձեռքը և երբ նա լսում էր, թե ինչպես
վերջինս ամուսնուն պատմում է, որ նա նրանից սեր է խնդրել։ Տեսնելով, որ
Ֆիլոմենան լռեց, թագավորը Նեիֆիլային դիմելով ասաց. «Այժմ դուք պատմեցեք»։
Եվ Նեիֆիլան փոքր֊ինչ ծիծաղելուց հետո ասաց,— Չքնաղագե՛դ դամաներ, ծանր է
ինձ վրա դրված պարտականությունը, եթե ես ցանկանալու լինեմ ձեզ գոհացնել լավ
նովելով, ինչպես մեզ գոհացրին ինձնից առաջ պատմողները, բայց հուսով եմ, որ
աստծո օգնությամբ լավ կկատարեմ այդ պարտականությունը։

Եվ այսպես, հարկ է գիտենաք, որ մեր քաղաքում ժամանակով ապրելիս է եղել
Արիգուչո Բերլինգերի անունով մի երիտասարդ վաճառական, որը հիմարաբար,
ինչպես հիմա էլ հաճախ անում են վաճառականները, ցանկացել էր ազնվանալ կնոջ
շնորհիվ և կնության էր առել իրեն շատ քիչ համապատասխան մի աղջկա, անունը
Սիսմոնդա։ Քանի որ նա ըստ վաճառականների սովորության շատ էր ճամփորդում և
քիչ լինում կնոջ հետ, վերջինս սիրահարվել էր Ռուբերտո անունով մի
երիտասարդի, որը վաղուց ի վեր սիրահետում էր նրան։ Երբ Սիսմոնդան մտերմացել
էր Ռուբերտոյի հետ և, թերևս, ոչ այնքան զգուշաբար օգտվում էր այդ
մտերմությունից, քանզի դա իրեն շատ էր դուր գալիս, պատահեց, որ Արիգուչոն
այդ մասին ինչ֊որ բան լսեց։ Թե լսածն ինչ էր՝ չգիտեմ, միայն թե նա դարձավ
աշխարհիս ամենախանդոտ մարդը, թողեց իր ուղևորություններն ու բոլոր գործերը
և գրեթե ամբողջ ջանքն ու եռանդն ի գործ դրեց կնոջը լավ հսկելու համար, և
բանն այնտեղ հասավ, որ մինչև չտեսներ, որ նա իրենից առաջ է անկողին մտել,
քունը չէր տանի, որի պատճառով դաման շատ էր վշտացած, քանզի ոչ մի կերպ չէր
կարողանում հանդիպել Ռուբերտոյին։

Եվ ահա, շատ խորհելով, թե ինչպես մի միջոց գտնի նրան հանդիպելու, իսկ նա
շատ էր խնդրում հանդիպել, դաման մի այսպիսի հնար հղացավ. քանի որ իր
սենյակը փողոցի կողմն էր և ինքը հաճախ էր նկատել, որ Արիգուչոն
դժվարությամբ անքուն մնալուց հետո շատ խոր է քնում, նա մտածեց այնպես անել,
որ Ռուբերտոն կեսգիշերին մոտենա տան մուտքին, ինքը գնա դուռը բացի, մի քիչ
ժամանակ անցկացնի նրա հետ, քանի դեռ ամուսինը քնած կլինի։ Իսկ որպեսզի
կարողանար Ռուբերտոյի գալն իմանալ, նա որոշեց սենյակի լուսամուտից մի թել
կախել, որի մի ծայրը հասներ գետնին, իսկ մյուս ծայրը հատակի վրայով բերեր
հասցներ իր մահճին ու թաքցներ տեղաշորի տակ և անկողին մտնելիս կապեր ոտքի
բութ մատին։ Այդ մասին իմաց անելով Ռուբերտոյին, դաման նրան պատվիրեց, որ
գալիս թելը ձիգ տա. եթե ամուսինը քնած լինի՝ ինքը թելի ծայրը բաց կթողնի և
կգնա դուռը բանալու, իսկ եթե քնած չլինի՝ թելը դեպի իրեն կքաշի, որպեսզի
Ռուբերտոն իզուր չսպասի։

Ռուբերտոն հավանեց այդ հնարը, մի քանի անգամ գնաց այնտեղ, և, նայած
պատահմունքին, երբեմն եղավ նրա հետ, երբեմն ոչ։ Մինչդեռ նրանք շարունակում
էին այդ խորամանկությունը բանեցնել, մի գիշեր, վերջապես, այնպես պատահեց,
որ կինը քնած էր, իսկ Արիգուչոն անկողնի մեջ ոտքը մեկնելով՝ հայտնագործեց
հիշյալ թելը։ Բռնելով թելը և տեսնելով, որ դա կապվծ է կնոջ ոտքի բթամատին,
նա ինքն իրեն ասաց. «Կա չկա, այստեղ մի խարդախություն կա»։ Նկատելով, որ
թելը դուրս է բերված լուսամուտից, նա հաստատ համոզվեց դրանում, ուստի կնոջ
մատից թելը զգուշաբար կտրելով կապեց իրենին և սկսեց սպասել, որ տեսնի, թե
այդ ինչ կնշանակե։

Դեռ շատ չէր անցել, երբ Ռուբերտոն եկավ և առաջվա պես ձիգ տվեց թելը։
Արիգուչոն արթնացավ, բայց քանի որ նա չէր կարողացել թելը լավ կապել, իսկ
Ռուբերտոն թափով էր ձգել, այն մնաց վերջինիս ձեռքին, որը կարծեց, թե
հարկավոր է սպասել, և այդպես էլ արեց։ Արիգուչոն հապշտապ վեր կացավ և զենքը
վերցնելով վազեց դեպի մուտքը, որ տեսնի, թե ով է այնտեղ, և նրա դատաստանն
անի։ Պետք է ասել, որ, չնայած վաճառական լինելուն, Արիգուչոն տաքարյուն և
ուժեղ մարդ էր։ Երբ նա մոտեցավ դռանը և սկսեց բանալ ոչ այնպես զգուշաբար,
ինչպես սովորաբար բացում էր կինը, դրսում սպասող Ռուբերտոն գլխի ընկավ, թե
ինչպես է եղել, որ դուռը Արիգուչոն է բացում, ուստի անմիջապես սկսեց
փախչել, Արիգուչոն էլ ընկավ նրա հետևից։ Վերջապես, երբ Ռուբերտոն բավական
վազել էր, իսկ Արիգուչոն էլ չէր դադարում նրան հետապնդել, Ռուբերտոն, որ
նույնպես զինված էր, մերկացրեց սուրը, շուռ եկավ, և նրանք սկսեցին զարկել
ու զարկվել։

Երբ Արիգուչոն բացեց սենյակի դուռը, դաման արթնացավ և, տեսնելով, որ թելը
մատից կտրված է, իսկույն հասկացավ, որ իր խաբեությունը ի հայտ է բերված։
Նկատելով, որ Արիգուչոն սկսեց վազել Ռուբերտոյի հետևից, նա իսկույն կանչեց
իր աղախնին, որը այդ ամենին տեղյակ էր, և կարողացավ այնպես համոզել, որ
նրան իր փոխարեն պառկեցրեց անկողնու մեջ, խնդրելով, որ ցույց չտա, թե ինքն
ով է, այլ համբերությամբ դիմանա Արիգուչոյի հարվածներին, քանզի նրան այնպես
կվարձատրի, որ նա դրանից դժգոհելու պատճառ չի ունենա։ Ապա մոմը հանգցնելով,
նա դուրս եկավ սենյակից և, տան մի անկյունում թաքնվելով, սկսեց սպասել, թե
բանն ինչ վախճան է ունենալու։

Երբ Արիգուչոն և Ռուբերտոն զարկում ու զարկվում էին փողոցում, մոտակայքում
բնակվողները լսեցին աղմուկը և տեղներից վեր կենալով սկսեցին հայհոյել
նրանց, իսկ Արիգուչոն էլ վախենալով, թե միգուցե իրեն ճանաչեն, առանց
իմանալու երիտասարդի ով լինելը և նրան ոչինչ չանելով, թողեց հեռացավ և
բարկացած ու կատաղած տուն վերադարձավ։ Մտնելով սենյակը, նա զայրագին գոչեց.
«Ո՞ւր ես, անպիտան կի՛ն։ Մոմը հանգցրել ես, որպեսզի քեզ չգտնեմ, բայց
սխալվել ես»։ Եվ մոտենալով անկողնին ու ցանկանալով կնոջը բռնել՝ բռնեց
աղախնին և, ինչքան կռներում ու ոտքերում ուժ ուներ, այնքան տվեց, որ դեմքն
ամբողջովին ջնջխեց։ Այնուհետև բռնեց ու կտրեց նրա մազերը, այնպիսի
հայհոյանքներ թափելով գլխին, որ երբևէ չի ասվել որևէ անպիտան կնոջ։ Աղախինը
սաստիկ լալիս էր, և ոչ անտեղի, թեև մերթ ընդ մերթ ասում էր. «Վա՜յ ինձ, գթա
ի սեր աստծո, բավական է»։ Շատ լաց լինելուց նրա ձայնը այնպես էր խզվել, իսկ
Արիգուչոն էլ այնքան էր զայրացած, որ չկարողացավ որոշել, թե դա ոչ թե իր
կողակցի ձայնն է, այլ արիշ կնոջ ձայն։ Ուզածին պես քոթակելով նրան և,
ինչպես ասվեց, մազերը կտրելով, նա ասաց. «Ես այլևս քեզ չեմ ծեծի, անպիտա՛ն,
այլ կգնամ եղբայրներիդ մոտ և կպատմեմ, թե ինչեր ես անում, թող գան ու հետդ
վարվեն, ինչպես կթելադրի իրենց պատիվը, և քեզ վերցնեն ու տանեն, որովհետև,
հավատա՛, դու այս տանը այլևս չպիտի ապրես»։ Ասաց և, դուրս գալով սենյակից
ու դուռը դրսից կողպելով, թողեց ու գնաց։

Երբ մոննա Սիսմոնդան, որ ամեն ինչ լսել էր, տեսավ, որ ամուսինը գնաց, բացեց
սենյակի դուռը, մոմը վառեց և գտավ իր աղախնին, որ ամբողջովին ջնջխվել և
հոնգուր֊հոնգուր լաց էր լինում։ Որքան կարող էր մխիթարելով աղախնին, դաման
վերջինիս տեղափոխեց նրա սենյակը, ուր թաքուն կարգադրեց, որ խնամեն ու հոգ
տանեն, և այնպես վարձատրեց նրան, որ նա իրեն միանգամայն բավարարված
համարեց։ Աղախնին տեղավտոխելուց հետո, դաման իսկույն վերադարձավ ու
հարդարեց իր անկողինը, հավաքեց ու կարգի բերեց սենյակը, իբր թե գիշերն
այնտեղ ոչ ոք չէր քնել. նորից վառեց ճրագը, հագնվեց ու զուգվեց, իբր թե դեռ
անկողին չէր մտել, և վերցնելով իր սպիտակեղենը՝ նստեց սանդուղքի գլխին ու
սկսեց կար անել ու սպասել, թե այդ ամենից ինչ է դուրս գալու։

Դուրս գալով տնից, Արիգուչոն, որքան կարող էր շտապ հասավ կնոջ եղբայրների
տունը և սկսեց դուռն այնպես թակել, որ ներսից լսեցին ու բացեցին։ Երբ կնոջ
մայրն ու եղբայրները,— իսկ նա երեք եղբայր ուներ,— իմացան, որ եկողը
Արիգուչոն է, վեր կացան տեղներից, վառել տվին մոմերը, ընդառաջ ելան ու
հարցրին, թե նա մեն-մենակ ի՞նչ գործի է այդ ուշ ժամին։ Արիգուչոն նրանց
ամեն ինչ պատմեց, սկսած այն թելից, որ տեսել էր մոննա Սիսմոնդայի ոտքի
մատին, և վերջացրած նրանով, թե ինքն ինչ էր իմացել ու արել, և որպես դրա
անհերքելի ապացույց նրանց ձեռքը տվեց այն մազերը, որ իր կարծիքով կտրել էր
կնոջ գլխից, և ասաց, թե թող նրանք գնան ու նրան տանեն իր տնից և ինչպես
կուզեն հետը վարվեն, քանզի ինքն այլևս մտադիր չէ նրան իր տանը պահել։

Դամայի եղբայրները նրա պատմածից զայրանալով և այն ճշմարտություն համարելով,
գազազեցին իրենց քրոջ դեմ, պատվիրեցին ջահեր վառել և, մտադրվելով նրան մի
լավ տուր տալ, Արիգուչոյի հետ միասին դիմեցին դեպի նրա տունը։ Դամայի մայրն
այդ որ տեսավ՝ լալով ընկավ նրանց հետևից, մե՛րթ մեկին, մե՛րթ մյուսին
խնդրելով, որ առանց գործը քննելու և առանց իրենց քրոջը լսելու այդքան շուտ
չհավատան նման խոսակցությունների, որովհետև միգուցե Սիսմոնդայի ամուսինը
այլ պատճառով է բարկացել և նրա հետ վատ վարվել, իսկ հիմա նրան շառով է
տալիս, որպեսզի ինքն արդար երևա. և ասաց նաև, թե չի հավատում, որ այդպիսի
բան կարող է պատահել, քանզի իր աղջկան լավ է ճանաչում, քանի որ փոքրուց
պահել ու դաստիարակել է նրան,— և նմանօրինակ շատ ու շատ բաներ։

Հասնելով ու մտնելով Արիգուչոյի տունը, նրանք սկսեցին սանդուղքով վեր
բարձրանալ։ Նրանց գալը տեսնելով, մոննա Սիսմոնդան հարցրեց. «Ո՞վ է»։
Եղբայրներից մեկը պատասխանեց. «Հիմա կտեսնես, թե ով է, անպիտա՛ն»։ Այնժամ
մոննա Սիսմոնդան ասաց. «Այդ ի՞նչ խոսք է, մեղա քեզ տեր»։ Եվ, ոտքի
կանգնելով, ասաց. «Բարով եք եկել, եղբայրնե՛ր, ի՞նչ է պատահել, որ այս
ժամին երեքդ էլ եկել եք»։ Տեսնելով, որ Սիսմոնդան նստած իր համար կար է
անում և դեմքին ծեծի ոչ մի հետք չկա,— մինչդեռ Արիգուչոն պատմել էր, թե
նրան այնքան է ծեծել, որ մարմնի վրա ողջ տեղ չի մնացել,— նրանք սկզբում
փոքր-ինչ զարմացան, զսպեցին իրենց զայրույթի պոռթկումը և նրան հարցրին, թե
ինչպե՞ս է պատահել այն, ինչից Արիգուչոն գանգատվում է, խստորեն սպառնալով,
որ եթե ամեն ինչ չասի՝ բանը վատ կլինի։ Դաման պատասխանեց. «Չգիտեմ ի՛նչ
ասեմ և չեմ հասկանում, թե Արիգուչոն ինչպես կարող էր ինձնից գանգատվել»։
Արիգուչոն ապուշի պես նայում էր կնոջն ու մտածում, թե այս ի՞նչ բան է. ինքը
թերևս մի հազար անգամ խփել է նրա դեմքին, ճանկռոտել ու ամեն տեսակ
վայրագություններ արել, բայց, չնայած դրան, նա հիմի այնպիսի տեսք ունի, որ
կարծես ոչինչ չի պատահել։ Սիսմոնդայի եղբայրները նրան համառոտակի պատմեցին
այն ամենը, որ Արիգուչոն ասել էր թելի, նրան ծեծելու և մնացած բաների
մասին։ Այնժամ դառնալով Արիգուչոյին՝ դաման ասաց. «Եղո՜ւկ ինձ, այս ի՞նչ եմ
լսում, ամուսինս։ Ինչո՞ւ ես դու, ի խայտառակություն քո, ինձ փչացած կին
դուրս բերում, երբ ես այդպիսին չեմ, և քեզ էլ վատ ու անսիրտ մարդ
ներկայացնում, երբ դու էլ այդպիսին չես։ Ե՞րբ ես դու այս գիշեր տանը եղել,
այն էլ ինձ հետ, ե՞րբ ես ինձ ծեծել։ Ես որ ես եմ, այդպիսի բան չեմ հիշում»։
Արիգուչոն սկսեց այսպես խոսել. «Ինչպե՞ս թե, գարշելի կին, մենք միասին
անկողին չմտա՞նք, սիրեկանիդ հետապնդելուց հետո ես չվերադարձա՞, բազում
հարվածներ չհասցրի՞ ու մազերդ չկտրեցի՞»։ Կինը պատասխանեց. «Դու երեկ
այստեղ, այս տանը, չես քնել։ Բայց ես դա մի կողմ եմ թողնում,— քանզի դրա
համար ոչ մի ապացույց չունեմ, բացի իմ ճշմարիտ խոսքից, և դառնում եմ քո այն
ասածին, թե ինձ ծեծել ու մազերս կտրել ես։ Դու ինձ չես ծեծել, և ինչքան որ
մարդ կա այստեղ, ինչպես և դու, նայեցեք ու տեսեք, թե մարմնիս վրա ծեծի
հետքեր կա՞ն։ Ասենք, ես քեզ թույլ չէի տա այնքան լկտիանալ, որ ձեռք
բարձրացնեիր ինձ վրա, քանզի, ես ու իմ աստվածը, աչքերդ կհանեի։ Եվ որքան
ինձ հայտնի է, մազերս էլ չես կտրել։ Բայց, ո՜վ գիտե, գուցե այնպես ես
կտրել, որ ես չեմ նկատել. հապա մի տեսեք կտրե՞լ է, թե ոչ»։ Եվ գլխից վեր
առնելով քողը՝ ցույց տվեց, որ մազերը կտրած չեն։

Երբ նրա եղբայրներն ու մայրը լսեցին ու տեսան այդ ամենը, դարձան
Արիգուչոյին և ասացին. «Ի՞նչ կասես, Արիգուչո։ Չէ՞ որ մեր տեսածն այն չէ,
ինչ դու եկել մեզ պատմում էիր, և մենք չենք հասկանում, թե մնացածն ինչպես
պիտի ապացուցես»։ Արիգուչոն կարծես երազի մեջ էր և ուզում էր ինչ֊որ բան
ասել, բայց տեսնելով, որ բոլորովին այլ բան է պարզվում, քան այն, որ ինքը
հույս ուներ ապացուցել, չհամարձակվեց խոսել։ Իսկ կինը դիմելով եղբայրներին՝
ասաց. «Եղբայրներ, ինչպես տեսնում եմ, նա բանն այնտեղ է հասցրել, որ ես
անեմ այն, ինչ երբեք չեմ ցանկացել անել, այսինքն ձեզ պատմեմ նրա ողբալի ու
•գարշելի արարքները։ Դե՛հ, ուրեմն կպատմեմ։ Ես հաստատ համոզված եմ, որ ինչ
որ նա ձեզ պատմել է՝ իրեն է պատահել, և այդ բանը ինքն է արել։ Լսեք ասեմ,
թե ինչպես։ Այս պատվական մարդը, որի հետ, իմ չար բախտից, ինձ ամուսնացրել
եք, այս մարդը, որ վաճառական է կոչվում և ցանկանում է վստահություն շահել և
դրա համար պետք է աբեղայից էլ ժուժկալ և կույսից էլ բարոյական լինի,
համարյա ամեն գիշեր լակում է գինետներում և ընկնում այս կամ այն անպիտան
կնոջ հետևից, իսկ ինձ ստիպում է մինչև կեսգիշեր, երբեմն էլ մինչև առավոտյան
ժամերգությունը, իրեն սպասել այն վիճակում, որում ինձ տեսաք։ Ես համոզված
եմ, որ խիստ հարբած լինելով՝ նա գնացել է քնելու իր լրբերից մեկնումեկի
հետ, հետո արթնացել ու տեսել է նրա ոտքին կապված թելը և կատարել այն բոլոր
քաջագործություններր, որոնց մասին ձեզ պատմում է, իսկ հետո վերադարձել է
նրա մոտ, ծեծել ու մազերը կտրել և, դեռ կարգին ուշքի չեկած, սկսել է
կարծել,— և ես համոզված եմ, հիմա էլ կարծում է,— թե այդ բոլոր խաղերը
իմ գլխին է խաղացել։ Եթե ուշադիր նայեք նրա դեմքին՝ կտեսնեք, որ նա հիմա էլ
կիսով չափ հարբած է։ Բայց և այնպես, ինչ էլ որ ասած լինի իմ մասին, ես չեմ
ուզում, որ դուք դա համարեք այլ բան, քան հարբած մարդու բարբաջանք, և քանի
որ ես նրան ներում եմ՝ դուք էլ ներեցեք»։

Լսելով այդ խոսքերը, մայրը վերստին սկսեց աղմկել ու ասաց. «Ես ու իմ
աստվածը, աղջի՛կս, հարկավոր չէ ներել, հարկավոր է սատկեցնել այդ գարշելի,
երախտամոռ շանը, որը արժանի չէ քեզ նման կին ունենալու։ Ահա թե ի՜նչ,
ախպերս։ Արածդ չափից ավելի կլիներ նույնիսկ այն դեպքում, երբ դու նրան
ցեխից հանած լինեիր։ Հողե՜մ դրա գլուխը, աղջի՛կս, եթե դու պիտի լսես այդ
իշի տականք փերեզակի անմիտ փչոցները, այդ փերեզակի, որը գյուղից մեզ մոտ
թափված այն գյադաներից է, որ ռոմանոլական կոշտ ու կոպիտ թիկնոցներ ունեն և
այնպիսի անդրավարտիքներ են հագնում, որ զանգակատունը քեզ օրինակ, փետուրե
գրիչն էլ տնկում են հետևներին, և հենց որ մի երեք սոլդ են ձեռք գցում,
անպայման ամուսնանում են ազնվականների աղջիկների և տոհմիկ կանանց հետ,
իրենց համար տոհմանշաններ հնարում և ասում. «Ես այսինչներից եմ, իմ տոհմի
անդամները այս ու այն են արել»։ Ինչ լա՜վ կլիներ, որ որդիներս հետևած
լինեին իմ խորհրդին, քանի որ հնարավորություն ունեին քեզ պատվավոր կերպով և
առանց մեծ օժիտի հարսնության տալու Դվիդիի կոմսերի գերդաստանին, բայց նրանք
ցանկացան քեզ տալ այս աննման մարդուն, որը չամաչեց կեսգիշերին վերցնել ու
ասել, թե դու, Ֆլորենցիայի ամենալավ ու ամենաազնիվ կինդ, շնացող ես, կարծես
թե մենք քեզ չենք ճանաչում։ Ես ու իմ աստվածը, թե որ ինձ լսեիք, դրան
այնպիսի դաս պետք էր տալ, որ իր օրում չմոռանար»։ Եվ դառնալով որդիներին՝
ասաց. «Ասում էի չէ՞, որ այդպիսի բան չի կարող պատահել։ Հիմա տեսա՞ք, թե
ձեր սիրելի փեսան ինչպես է վարվում ձեր քրոջ հետ։ Քնձռո՛տ չարչի։ Եթե ես
ձեր տեղը լինեի, իսկ նա Սիսմոնդայի մասին այդպիսի բան ասեր, չէի հանգստանա
և ինձ բավարարված չէի համարի, մինչև որ նրան շանսատակ չանեի, և եթե տղամարդ
լինեի, այլ ոշ թե կին, թույլ չէի տա, որ այդ բանը մի ուրիշն աներ։ Աստծո
կրակը թափվի գլխիդ, ողորմելի՛ հարբեցող, անպատկառ»։

Տեսնելով ու լսելով այդ ամենը, երիտասարդներր դարձան և Արիգուչոյին այնպիսի
խոսքեր ասացին, որ երբեք չեն ասվել որևէ անպիտանի, և ի վերջո ավելացրին.
«Սրա համար մենք քեզ ներում ենք, քանի որ հարբած ես, բայց, տե՜ս հա, եթե
կյանքդ թանկ է քեզ համար՝ այլևս այդպիսի բան չլսենք, քանզի եթե մեր ականջը
որևէ լուր հասնի՝ անպայման քեզ հետ հաշիվ կտեսնենք և՛ դրա, և՛ սրա համար»։
Ասացին ու գնացին։ Արիգուչոն մնացել էր ապուշ կտրած, ինքն էլ չհասկանալով,
թե իսկապե՞ս ինքն այդպիսի բան արել էր, թե երազումն էր տեսել, և, այդ մասին
այլևս ոչ մի խոսք չասելով, հանգիստ թողեց կնոջը։ Իսկ կինն իր հնարամտության
շնորհիվ ոչ միայն ազատվեց անխուսափելի վտանգից, այլև իր համար
հնարավորություն ստեղծեց հետագայում անելու ինչ որ կուզենար, բնավ
չվախենալով ամուսնուց։


## Նովել իններորդ

_Նիկոստրատոյի կին Լիդիան սիրում է Պիրոյին, որն այդ բանում համոզվելու
համար՝ նրանից պահանջում է կատարել երեք պայման. Լիդիան երեքն էլ կատարում
է և, բացի դրանից, Պիրոյի հետ զվարճանում Նիկոստրատոյի ներկայությամբ, որին
համոզում է, թե նրա տեսածը պատրանք է եղել։_

Նեիֆիլայի նովելն այնպես դուր եկավ, որ դամաները չկարողացան իրենց զսպել և
դրա մասին չզրուցել, թեև թագավորը նրանց մի քանի անգամ կոչ էր արել լռել և
արդեն Պամֆիլոյին հրամայել էր պատմել իր նովելը. բայց երբ բոլորը լռեցին,
Պամֆիլոն սկսեց այս կերպ.— Ես չեմ կարծում, հարգելի դամաներ, թե կարող է
լինել մի բան, թեկուզև դժվարին ու վտանգավոր, որ թունդ սիրահարված մարդը
չհամարձակվի անել։ Թեև դա արդեն ապացուցված է շատ նովելներով,
այնուամենայնիվ ես մտադիր եմ ավելի ապացուցել այս նովելով, որ ուզում եմ
ձեզ պատմել։ Դուք կլսեք մի կնոջ մասին, որի արարքներին ավելի շատ օգնում էր
բարենպաստ բախտը, քան հնարագյուտ խելքը։ Դրա համար էլ ես ոչ ոքի խորհուրդ
չէի տա՝ խիզախել հետևելու այն կնոջը, որի մասին մտադիր եմ պատմել, որովհետև
միշտ չէ, որ բախտը սիրալիր է լինում, և, բացի դրանից, աշխարհումս ոչ բոլոր
տղամարդիկ են հավասարապես կույր։

Արգոսում, Աքայայի հնագույն և ավելի շուտ իր հին իշխանավորներով հռչակված,
քան ընդարձակ այդ քաղաքում, ժամանակով ապրում էր Նիկոստրատո անունով անվանի
մի մարդ, որին բախտը պարգևել էր ոչ պակաս համարձակ, քան գեղեցիկ մի կին,
անունը Լիդիա։ Ազնվազարմ ու հարուստ մարդ լինելով, Նիկոստրատոն շատ
ծառաներ, շներ ու որսակ թռչուններ էր պահում և որսորդության մեջ մեծ
բավականություն գտնում։ Ի թիվս այլոց, նա ուներ և մի երիտասարդ ծառա՝
գեղեցիկ, հաճոյատեսիլ ու վայելչագեղ, ամեն գործից գլուխ հանող, անունը
Պիրո, որին սիրում ու վստահում էր ավելի, քան որևէ մեկին։ Եվ ահա Լիդիան
այնպես էր սիրահարվել այդ Պիրոյին, որ զօր ու գիշեր էլ ուրիշ բանի մասին
չէր մտածում, իսկ Պիրոն, չգիտեմ դամայի սերը չնկատելո՞ւ, թե չցանկանալու
պատճառով, ամենևին ուշադրություն չէր դարձնում դրա վրա։ Այդ հանգամանքն
անտանելի տխրությամբ էր լցրել դամայի սիրտը։ Ցանկանալով Պիրոյին անպայման
հասկացնել, որ նրան սիրում է, նա մի օր կանչեց իր աղախին Լուսկային, որին
չափազանց վստահում էր, և ասաց. «Լուսկա, այն լավությունները, որ ինձնից
տեսել ես, քեզ պետք է պարտավորեցնեին հնազանդ ու հավատարիմ լինել, քանի որ
այդպես է, զգույշ եղիր, որ ինչ որ հիմա ասելու եմ՝ երբևէ ոչ ոք չիմանա,
բացի մեկից, որին պետք է հայտնես։ Ինչպես տեսնում ես, Լուսկա, ես թարմ ու
դեռատի կին եմ, ամենայն առատությամբ ունեմ այն ամենը, ինչ կարելի է
ցանկանալ, մի խոսքով, ես ոչնչից չեմ կարող գանգատվել, բացի նրանից, որ
ամուսինս տարիքով ինձնից շատ է մեծ, որի պատճառով քիչ եմ բավարարված այն
բանով, որի մեջ ջահել կանայք գտնում են իրենց մեծագույն հաճույքը, իսկ
որովհետև ես նույնն եմ ցանկանում, ինչ ուրիշները, և քանի որ բախտը իմ
նկատմամբ քիչ է բարյացակամ եղել՝ ինձ այդպիսի ծեր ամուսին տալով, վաղուց
որոշել եմ ինքս իմ թշնամին չլինել և միջոցներ գտնել իմ բավականության և
վայելքի համար, իսկ որպեսզի, ինչպես այլ բաներում, ասածս տեսակետից ևս
բավականությունս ու վայելքս կատարյալ լինեն, մտածել եմ, որ այդ հաճույքները
իր գրկում ինձ պատճառի մեր Պիրոն, որը բոլորից ավելի արժանի է այդ անելու։
Ես այնպես եմ սիրում Պիրոյին, որ միայն այն ժամանակ եմ ինձ լավ զգում, երբ
նրան տեսնում եմ կամ նրա մասին մտածում։ Եթե ես անհապաղ նրա հետ չմերձենամ,
համոզված եմ, կմեռնեմ։ Ուստի, եթե իմ կյանքը քեզ համար թանկ է, ինչ կերպ
ուզում ես սերս հայտնիր նրան և իմ անունից խնդրիր, որ երբ գնաս կանչելու՝
գա ինձ մոտ»։

Աղախինը պատասխանեց, թե սիրով կանի այդ բանը, և, հարմար ժամանակ ու տեղ
ընտրելով, Պիրոյին մի կողմ տարավ ու հայտնեց տիրուհու ցանկությունը։ Այդ
լսելով, Պիրոն շատ զարմացավ, քանզի երբեք ոչ մի այդպիսի բան չէր նկատել, և
վախեցավ, թե միգուցե Լիդիան նրան փորձելու համար է աղախնին ուղարկել այդ
ասելու, ուստի կոպտաբար պատասխանեց. «Լուսկա, հավատալս չի գալիս, թե այդ
խոսքը տիրուհիս ասած կլինի, ուստի լավ մտածիր, թե ի՛նչ ես ասում, եթե
նույնիսկ նա է ասել, չեմ կարծում, թե սրտանց է պատվիրել, որ հայտնես, իսկ
եթե սրտանց է պատվիրել, ապա իմ տերը ինձ պատվում է շատ ավելի, քան ես
արժանի եմ, և ես կյանքումս նրան այդպիսի անարգանք չեմ պատճառի, ուստի
զգուշացի՛ր, այլևս ինձ հետ այդպիսի բաների մասին չխոսես»։ Նրա խիստ
խոսքերից չայլայլվելով, Լուսկան ասաց. «Պիրո, և՛ այդ մասին, և՛ ինչի մասին
էլ որ տիրուհիս պատվիրի հետդ խոսել, խոսելու եմ, քանի անգամ էլ որ պատվիրի,
թեկուզ գոհ լինես, թեկուզ դժգոհ, իսկ դու — հիմարի մեկն ես»։

Պիրոլի ասած խոսքերից փոքր-ինչ բարկացած, Լուսկան վերադարձավ դամայի մոտ,
որն այդ խոսքերը լսելով՝ պատրաստ էր մեռնել, բայց մի քանի օրից հետո աղախնի
հետ նորից խոսեց ու ասաց. «Լուսկա, դու գիտես, որ կաղնին առաջին հարվածից
վայր չի ընկնում, ուստի, կարծում եմ, լավ կլինի մի անգամ էլ գնաս նրա մոտ,
ով ի հեճուկս իմ ցանկանում է այնքան անհավատալի հավատարմություն
ցուցաբերել։ Հարմար ժամանակ ընտրելով, նրան պարզեիպարզ հայտնիր իմ
ցանկությունը և ամեն կերպ ջանա, որ դա ի կատար ածվի, քանզի եթե գործն
այսպես թողնենք՝ ես կմեռնեմ, իսկ նա պիտի կարծի, թե իրեն ձեռ էինք առնում,
և ուր որ սեր էի փնտրում՝ ատելություն կգտնեմ»։

Աղախինը մխիթարեց տիրուհուն և, Պիրոյին գտնելով ու տեսնելով, որ ուրախ
տրամադրության մեջ է, ասաց. «Պիրո, մի քանի օր առաջ ես քեզ պատմեցի, թե իմ
և քո տիրուհին ինչպե՜ս է այրվում քո սիրուց։ Այժմ քեզ նորից հավատացնում
եմ, որ եթե շարունակես այն դաժանությունը, որ ի հայտ բերիր նախանցյալ օրը,
նա երկար չի ապրի։ Ուստի, խնդրում եմ, համաձայնիր կատարել նրա
ցանկությունը. իսկ եթե շարունակես համառել, ապա ես քեզ, որին շատ խելոք էի
համարում, սրանից հետո մեծ տխմար կհամարեմ։ Մի՞թե քեզ համար պատվաբեր չէ,
որ այդպիսի մի կին, այդքան գեղեցիկ ու ազնվազարմ, ամենից ավելի քեզ է
սիրում։ Եվ այնուհետև, մի՞թե դու քեզ պարտական չես համարում քո երջանիկ
բախտին, երբ տեսնում ես, որ նա քո երիտասարդական ցանկություններին
համապատասխանող այդպիսի բան է գլուխ բերել և դեռ այդպիսի ապաստան ստեղծել
քեզ համար։ Քո հասակակիցներից ո՞ւմն ես ճանաչում, որ բավականություն
ստանալու ավելի մեծ հնարավորություն ունենար, քան կունենաս դու, եթե խելոք
գտնվես։ Ո՞վ կկարողանար այնքան զենք, ձիեր, հագուստներ ու փող ստանալ,
որքան կստանաս դու, եթե ցանկանաս տիրուհուդ սիրել։ Ուրեմն, հավատա իմ
խոսքերին և ուշքի եկ, մի մոռացիր, որ բախտը միայն մի անգամ է որևէ մեկին
ընդառաջ գնում պայծառ ճակատով ու գրկաբաց. և ով չկարողանա այնժամ նրան
ընդունել հետագայում իր թշվառության ու աղքատության համար պետք է մեղադրի
ոչ թե նրան, այլ իրեն։ Բացի դրանից, հարկ չկա ծառաների ու տերերի միջև
այնպիսի հավատարմություն պահպանելու, որպիսին պետք է լինի ընկերների ու
ազգականների միջև, ընդհակառակը, ծառաները տեղն եկած ժամանակ տերերի հետ
պետք է ճիշտ այնպես վարվեն, ինչպես վերջիններս վարվում են նրանց հետ։ Մի՞թե
կարծում ես, որ եթե դու գեղեցիկ կին կամ մայր ունենայիր և նրանք
Նիկոստրատոյին դուր գային՝ նա կսկսեր մտածել հավատարմության մասին, որ դու
ուզում ես ցուցաբերել նրա կնոջ խնդրում։ Հիմա՛ր ես դու, եթե այդպես ես
մտածում։ Հավատա, որ եթե փաղաքշանքն ու խնդրանքը բավական չլինեին՝ նա ուժ
կգործադրեր, առանց նայելու, թե դու ինչ կմտածես։ Ուրեմն, տերերի և նրանց
ունեցածի հետ վարվեք այնպես, ինչպես նրանք վարվում են մեզ հետ և մեր
ունեցածի հետ։ Օգտվիր բախտի բարերարությունից, մի՛ վանիր նրան, այլ ընդառաջ
գնա և ընդունիր, քանզի, եթե այդպես չվարվես, ապա, էլ չասած, որ տիրուհիդ
անպայման կմեռնի, այնքան կզղջաս, որ ինքդ էլ կցանկանաս մեռնել»։

Պիրոն, մի քանի անգամ կշռադատած լինելով Լուսկայի ասած խոսրերը, որոշել
էր,— եթե նա նորիդ գար,— այլ պատասխան տալ և լիովին համաձայնել դամայի
ցանկությանը, եթե միայն կարողանար հավաստիանալ, որ իրեն չեն փորձում, ուստի
այսպես պատասխանեց. «Գիտե՞ս ինչ, Լուսկա, ինչ որ ասում ես՝ ճիշտ եմ
համարում, բայց, մյուս կողմից էլ, ես գիտեմ, որ իմ տերը շատ խելոք ու դատող
մարդ է, և քանի որ իր բոլոր գործերը իմ ձեռքն է հանձնել՝ սաստիկ վախենում
եմ, որ չլինի թե Լիդիան այդ ամենը նրա խորհրդով ու ցանկությամբ է անում,
որպեսզի ինձ փորձի։ Այդ պատճառով էլ, եթե նա ցանկանա ինձ հավաստիացնելու
համար անել երեք բան, որ ես կխնդրեմ, ապա ինչ որ հրամայի կկատարեմ. իսկ իմ
ուզած երեք բաները սրանք են. առաջինը, որ Նիկոստրատոյի ներկայությամբ սպանի
նրա սիրած բազեին. երկրորդը, որ ինձ ուղարկի Նիկոստրատոյի մորուքից պոկած
մի փունջ մազ, և, վերջապես, նրա ամենաառողջ ատամներից մեկը»։

Լուսկան այդ ամենը դժվարին համարեց, իսկ դաման՝ առավել դժվարին, բայց և
այնպես Ամուրը, այդ լավ քաջալերիչն ու մեծ խորհրդատուն, դրդեց անել այդ
բանը, և սա աղախնին ուղարկեց Պիրոյին ասելու, թե շուտով կանի այն ամենը, որ
նա պահանջել է, և, բացի դրանից, ասաց, որ, թեև Պիրոն Նիկոստրատոյին այդպիսի
խելոք մարդ է համարում՝ ինքը Նիկոստրատոյի ներկայությամբ Պիրոյի հետ
կզվարճանա, իսկ նրան կհամոզի, թե այդպիսի բան չի եղել։

Եվ ահա Պիրոն սկսեց սպասել, թև ինչ է անելու ազնվազարմ դաման։ Մի քանի օր
հետո, երբ Նիկոստրատոն, ինչպես հաճախ, մեծ ճաշկերույթ էր տալիս մի քանի
ազնվականների և երբ սեղանն արդեն հավաքված էր, դաման, թավշյա կապույտ
հագուստով և շքեղաբար զարդարված, իր սենյակից դուրս գալով և մտնելով
հյուրասրահը, ի տես Պիրոյի և մնացյայ բոլորի, դիմեց դեպի այն ձողանը, որին
թառած էր Նիկոստրատոյի այնքան սիրած բազեն, և, որպես թե ցանկանալով նրան իր
ձեռքի վրա առնել, բռնեց շղթայիկից, զարկեց պատին ու սպանեց։ Երբ
Նիկոստրատոն գոռաց. «Եղո՜ւկ ինձ, կի՛ն, այդ ի՞նչ արիր», նա նրան ոչինչ
չպատասխանեց, այլ դիմեց ճաշի հրավիրված ազնվականներին ու ասաց. «Տիա՛րք, ես
չպիտի կարողանայի ինչպես հարկն է վրեժ առնել թագավորից, թե որ նա ինձ
վիրավորած լիներ, եթե համարձակություն չունենայի վրեժ առնելու մի բազեից։
Հարկ է գիտենաք, որ այս բազեն վաղուց ինձնից խլում էր այն ժամանակը, որ
տղամարդիկ պարտավոր են տրամադրել կանանց հաճույքին։ Ամեն օր լույսը
բացվելուն պես Նիկոստրատոն վեր կենալով ու ձի նստելով, իր բազեն թևին առած,
գնում է լայնարձակ դաշտը, որպեսզի տեսնի, թե նա ինչպես է ճախրում, իսկ
ես,— որ ինքներդ տեսնում եք՝ ինչպիսի՜ն եմ,— անկողնում մնացել եմ մենակ
ու անբավական, դրա համար էլ մի քանի անգամ ցանկացել եմ անել այս բանը, և
չանելուս պատճառը եղել է ոչ այլ ինչ, եթե ոչ այն, որ կամենում էի անել
այնպիսի մարդկանց ներկայությամբ, որ արդար դատավոր լինեին իմ գանգատին,
որպիսին, հուսով եմ, կլինեք դուք»։

Ազնվականներն այդ լսելով և կարծելով, թե նա ամուսնուն սիրում է ճիշտ
այնպես, ինչպես արտահայտեց խոսքերով, ծիծաղելով դիմեցին Նիկոստրատոյին ու
ասացին. «Ի՜նչ լավ վարվեց դաման՝ բազեի մահվամբ լուծելով իր վիրավորանքի
վրեժը»։ Այդ առթիվ զանազան կատակներ անելով, նրանք Նիկոստրատոյի զայրույթը
ծիծաղի փոխարկեցին, մինչդեռ դաման արդեն վերադարձել էր իր սենյակը։ Այդ
տեսնելով Պիրոն ինքն իրեն ասաց. «Մեծ առհավատչյա տվեց դաման իմ երջանիկ
սիրույն։ Աստված տա՝ միտքը չփոխի»։

Շատ օրեր չէին անցել, որ Լիդիան սպանել էր բազեին, երբ մի անգամ,
Նիկոստրատոյի հետ գտնվելով իր սենյակում, նրան փաղաքշելով՝ սկսեց հետը
շաղակրատել, իսկ քանի որ Նիկոստրատոն կատակով մի թեթև ձիգ տվեց նրա մազերը՝
դա նրան առիթ ընձեռնեց կատարելու Պիրոյի երկրորդ պայմանն ևս, և իսկույն
ամուսնու մորուքից մի փոքրիկ մազափունջ բռնելով, ծիծաղելով այնպես ձգեց, որ
ամբողջովին պոկեց ծնոտից։ Երբ Նիկոստրատոն սկսեց բողոքել դաման ասաց. «Ի՞նչ
պատահեց, որ քիթ ու մռութդ ծռմռում ես, չլինի՞ թե պատճառն այն է, որ
մորուքիցդ հինգ֊վեց մազ եմ պոկել։ Իսկ ես ինչպե՞ս դիմացա, երբ քիչ առաջ
մազերս քաշեցիր»։ Եվ այդպես, մի խոսքից մյուսին անցնելով և շարունակելով
կատակել, դաման զգուշաբար թաքցրեց նրա մորուքից պոկած մազափունջը և նույն
օրն իսկ ուղարկեց իր անգին սիրեկանին։

Երրորդ պայմանը կատարելու մասին դաման ավելի երկար մտածեց, բայց,
այնուամենայնիվ, քանի որ մեծ խելքի տեր էր, իսկ Ամուրն էլ նրան ավելի էր
խելոքացրել, կարողացավ գտնել, թե ինչ պետք է անի նպատակին հասնելու համար։
Նիկոստրատոյի ձեռքի տակ երկու տղաներ կային, որոնք իրենց հայրերի կողմից
հանձնված էին նրան, որպեսզի, ազնվական ծագում ունենալով, նրա տանը լավ
վարվեցողություն սովորեին. երբ Նիկոստրատոն սեղան էր նստում, նրանցից մեկը
ուտելիքն էր կտրատում, իսկ մյուսը խմելիք մատուցում։ Պատվիրելով երկուսին
էլ կանչել, դաման նրանց հավատացրեց, թե բերաններից վատ հոտ է գալիս, և
պատվիրեց, որ Նիկոստրատոյին սպասավորելիս որքան կարելի է գլուխները դեպի ետ
պահեն, միայն թե այդ մասին երբեք ոչ ոքի ոչինչ չասեն։ Տղաները դամային
հավատալով՝ սկսեցին նրա ասածի պես վարվել, և ահա նա մի անգամ Նիկոստրատոյին
հարցրեց. «Նկատե՞լ ես, թե այն տդաները քեզ ծառայելիս ի՛նչ են անում»։
Նիկոստրատոն ասաց. «Իհարկե, նույնիսկ ուզում էի իրենց հարցնել, թե ինչո՞ւ
են այդպես վարվում»։— «Այդպիսի բան չանես,— ասաց կինը,— ես քեզ
կասեմ, թե ինչու են այդպես անում։ Ես երկար ժամանակ լռում էի, մտածելով, թե
գուցե քեզ կվիրավորեմ, բայց հիմա տեսնում եմ, որ ուրիշներն էլ են սկսում
այդ նկատել, և այլևս հարկ չկա քեզնից թաքցնելու։ Դրա պատճառը ոչ այլ ինչ է,
եթե ոչ այն, որ բերանիցդ սոսկալի հոտ է գալիս, և ես չեմ հասկանում, թե
ինչո՛ւ, քանզի առաջ այդպիսի բան չէր զգացվում. իսկ դա չափազանց տհաճ բան է,
քանի որ դու ազնվազարմ անձանց հետ ես նստում ու կանգնում, ուստի անհրաժեշտ
է բուժելու միջոց գտնել»։ Այնժամ Նիկոստրատոն ասաց. «Չլինի թե բերանումս
փչացած ատամ կա»։ — «Գուցե և այդպես է»,— ասաց Լիդիան և, նրան
լուսամուտի մոտ տանելով, պատվիրեց բերանը բացել և դրա այս ու այն կողմը
նայելով՝ ասաց. «Ո՛հ, Նիկոստրատո, ինչպե՞ս ես կարողացել այսքան ժամանակ
դիմանալ. բերանիդ այն կողմը մի ատամ կա, որն իմ կարծիքով ոչ միայն փչացած,
այլև ամբողջովին փտած է, և եթե շարունակես բերանումդ թողնել անպայման կողքի
ատամներն էլ կփչացնի, ուստի խորհուրդ եմ տալիս հանել, քանի դեռ բանը բանից
չի անցել»։ Այնժամ Նիկոստրատոն ասաց. «Եթե դու գտնում ես, որ պետք է հանել,
ես էլ համաձայն եմ. թող իսկույն մարդ ուղարկեն ատամնաբույժին կանչելու,
որպեսզի հանել տանք»։ Կինն ասաց. «Աստված մի՛ արասցե, որ դրա համար
ատամնաբույժ գա, ատամդ այնպիսի տեղ է, որ, կարծում եմ, առանց որևէ
ատամնաբույժի ես ինքս էլ շատ լավ կհանեմ։ Մյուս կողմից էլ, այդ
ատամնաբույժներն իրենց գործի մեջ այնքան անխիղճ են, որ սիրտս չի տանի քեզ
տեսնել նրանցից մեկնումեկի ձեռքին, այդ պատճառով էլ ցանկանում եմ անպայման
ինքս հանել։ Եթե չափազանց ուժեղ ցավ զգաս՝ ես իսկույն քաշելը կդադարեցնեմ,
իսկ այդպիսի բան ոչ մի ատամնաբույժ չի անի»։ Եվ այդպես, պատվիրելով ատամ
քաշելու գործիքները բերել և բոլորին սենյակից դուրս անելով, նա իր մոտ
թողեց միայն Լուսկային։ Դուռը ներսից կողպելով, դաման Նիկոստրաաոյին
պատվիրեց պառկել սեղանի վրա, աքցանը բերանը խոթեց և բռնեց ատամներից մեկը.
նա ցավից սաստիկ գոռում էր, բայց քանի որ Լուսկան մի կողմից ամուր բռնել էր
նրան, մյուս կողմից դաման ամբողջ ուժով քաշեց ու հանեց ատամը։ Այդ ատամը
թաքցնելով ու վերցնելով մի ուրիշ, բոլորովին փտած ատամ, որ Լուսկան պահած
ուներ ձեռքում, ցույց տվեց ամուսնուն, որը գանգատվում էր նրանից ու գրեթե
կիսամեռ դրության մեջ էր, և ասաց. «Տես թե ի՛նչ ես պահել բերանումդ այդքան
ժամանակ»։ Նիկոստրատոն հավատաց նրան, ու թեև սոսկալի տանջվել էր ու խիստ
գանգատվում էր նրանից, այնուամենայնիվ, ատամը հանելուց հետո իրեն բուժված
համարեց։ Նրան կազդուրեցին այլ ե այլ բաներով, իսկ երբ ցավը մեղմեց՝
սենյակից դուրս եկավ։ Դաման ատամը վերցրեց և իսկույն ուղարկեց իր
սիրեկանին, որը հիմա տիրուհու սիրույն հավատալով, հայտնեց, թե պատրաստ է
կատարել նրա ամեն մի ցանկությունը։

Բայց դաման ցանկացավ Պիրոյին ավելի հավատացնել, և քանի որ
անհամբերությունից մեռնում էր, թե երբ է նրա հետ կենակցելու, և ուզում էր
խոստացածն անել, հիվանդ ձևացավ, և երբ մի օր ճաշից հետո Նիկոստրատոն եկավ
նրա մոտ, տեսնելով, որ ամուսնու հետ Պիրոյից բացի ոչ ոք չկա, նրանց խնդրեց,
որ, տկարությունը թեթևացնելու համար, իրեն օգնեն հասնել պարտեզը։ Եվ
Նիկոստրատոն ու Պիրոն, ամեն մեկը մի կողմից բռնելով, նրան վերցրին ու տարան
պարտեզը և մարգերից մեկում վայր գրին մի գեղեցիկ տանձենու տակ։ Այնտեղ
փոքր֊ինչ նստելուց հետո, դաման, որ Պիրոյին նախապես սովորեցրել էր, թե նա
ինչ պետք է աներ, ասաց. «Պիրո, սիրտս տանձ է ուզում, ուստի բարձրացիր ու մի
քանի հատ ցած գցիր»։ Հապշտապ բարձրանալով ծառը, Պիրոն սկսեց տանձերը ցած
գցել և հետն էլ այսպես խոսել. «Հե՛յ, մեսսերե, այդ ի՞նչ եք անում այդտեղ։
Իսկ դուք, մադոննա, ինչպե՞ս չեք ամաչում իմ ներկայությամբ այդպիսի բան
անել. կարծում եք կո՞ւյր եմ, չէ՞ որ հենց նոր խիստ տկար էիք, այդ ինչպե՞ս
այսքան շուտ լավացաք, որ այդպիսի բաներ եք անում։ Իսկ եթե անել եք ուզում,
ապա դուք այնքան շատ լավ֊լավ սենյակներ ունեք, որ չգիտեմ ինչո՞ւ չեք գնում
դրանցից մեկնումեկում անեք։ Դա ավելի վայելուչ կլիներ, քան իմ
ներկայությամբ անելը»։ Կինը դարձավ ու ամուսնուն ասաց. «Այդ ի՞նչ է ասում
Պիրոն, չլինի՞ թե զառանցում է»։ Այնժամ Պիրոն պատասխանեց. «Ես չեմ
զառանցում, մադոննա, մի՞թե կարծում եք, որ չեմ տեսնում»։ Շատ զարմացավ
Նիկոստրատոն ու ասաց. «Պիրո, ես իսկապես կարծում եմ, որ դու երազի մեջ ես»։
Պիրոն այսպես պատասխանեց նրան. «Տե՜ր իմ, ես բոլորովին էլ երազի մեջ չեմ, և
դուք էլ քնած չեք, ընդհակառակը, այնպես եք տարուբերվում, որ եթե այդ բանը
տանձենին աներ՝ վրան ոչ մի տանձ չէր մնա»։ Այնժամ կինն ասաց. «Տեսնես այդ
ի՞նչ բան է։ Կարո՞ղ է պատահել, որ իսկապես աչքին այդպիսի բան երևա։ Եթե ես,
տե՜րն օգնյա, առաջվա պես առողջ լինեի, կբարձրանայի ծառն ու կնայեի, թե այդ
ի՞նչ զարմանահրաշ բաներ են, որ նա, իր ասելով, տեսնում է»։ Իսկ Պիրոն
տանձենու վրայից մի գլուխ խոսում էր, շարունակելով այդպիսի բաներ փչել։
Այնժամ Նիկոստրասուն նրան ասաց. «Ցա՛ծ իջիր»։ Պիրոն իջավ։ «Ասում ես, ի՞նչ
ես տեսել»,— հարցրեց Նիկոստրատոն։— «Երևի դուք ինձ գժի կամ քնածի տեղ
եք դրել,— պատասխանեց Պիրոն։— Եթե շատ եք ուզում ասեմ, ապա ես տեսա, որ
դուք ձեր կնոջ հետ զվարճանում էիք, իսկ երբ ծառից իջա՝ տեսա, որ վեր կացաք
ու նստեցիք այստեղ, ուր այժմ նստած եք»։ — «Որ այդպես է, անպայման խելքդ
տեղը չի եղել,— ասաց Նիկոստրատոն,— քանզի այն պահից ի վեր, որ դու
բարձրացար ծառր, մենք, ինչպես տեսնում ես, մեր տեղից չենք շարժվել»։ Այնժամ
Պիրոն ասաց. «Ի՞նչ կարիք կա վիճելու. ես, միևնույնն է, ձեր արածը տեսա»։
Նիկոստրատոն ժամե ի ժամ ավելի էր զարմանում, այնպես որ վերջապես ասաց.
«Ուզում եմ տեսնել, թե այդ տանձենին հո կախարդված չէ և իսկապե՞ս վրան
գտնվողի աչքին չեղած բաներ են երևում»։

Եվ նա բարձրացավ, ու հենց որ ծառի վրա էր՝ Պիրոն ու դաման սկսեցին
զվարճանալ։ Երբ Նիկոստրատոն այդ տեսավ սկսեց գոռգոռալ. «Ախ դու անպիտան
կին, այդ ի՞նչ ես անում, իսկ դու ինչի՞ վրա ես, Պիրո, որիդ բոլորից շատ էի
վստահում»։ Եվ այդպես խոսելով, սկսեց տանձենուց իջնել։ Դաման ու Պիրոն
ասում էին. «Մենք մեզ համար նստած ենք»։ Տեսնելով, որ Նիկոստրատոն իջնում
է, նրանք նորից նստեցին այն դիրքով, որում նա նրանց թողել էր։ Երբ
նիկոստրատոն իջավ և նրանց տեսավ նույն այն տեղում, ուր թողել էր, սկսեց
հայհոյել, բայց Պիրոն ասաց. «Նիկոստրատո, հիմա ես ընդունում եմ, որ
իսկապես, ինչպես քիչ առաջ դուք ասում էիք, ծառի վրայից տեսածս աչքի
խաբեությսւն է եղել, և այդպես դատելուս պատճառը ոչ այլ ինչ է, եթե ոչ այն,
որ, ինչպես տեսնում եմ ու հասկանում, այդ ամենը ձեզ էլ չեղած տեղից է
երևացել։ Իսկ որ ասածս ճիշտ է, կարող եք համոզվել, թե որ մտածեք թեկուզ այն
մասին, որ եթե ձեր կինը, որ ամենաազնիվ ու խելացի կինն է, ցանկանար ձեզ
այդպիսի անպատվություն պատճառել, ինչո՞ւ պիտի այդ բանը ձեր աչքի առաջ աներ։
Իսկ իմ մասին խոսելն ավելորդ է, քանզի ես ավելի շուտ կհամաձայնվեի
քառատվել, քան այդպիսի բան մտածել, ո՜ւր մնաց թե անել ձեր ներկայությամբ։
Ուստի այդ պատրանքի պատճառը, հավանաբար, տանձենին է, քանզի ամբողջ աշխարհն
էլ որ գար՝ ինձ չէր կարող համոզել, թե դուք ձեր կնոջ հետ այստեղ գործ չէիք
անում, եթե միայն ձեզնից չլսեի, որ ձեր աչքին էլ երևացել է, թե իբր ես էլ
եմ արել այն, ինչը, հաստատ գիտեմ, ոչ միայն չեմ արել, այլև մտքովս չի
անցել»։ Այնժամ դաման, շատ զայրացած ձևանալով, ոտքի կանգնեց ու ասաց. «Ոչ
ու փո՛ւչ լինես դու, եթե կարծում ես, թե ես այնքան անմիտ եմ, որ եթե
ցանկանայի այնպիսի զզվելի բաներ անել, ինչպիսիք, քո ասելով, տեսել ես,
կգայի ու աչքիդ առաջ կանեի։ Համոզված եղիր, որ, եթե այդպիսի բան անելու
ցանկություն ունենայի, այստեղ չէի գա, այլ մեր սենյակներից մեկում գործը
այնպես կդասավորեի, որ շատ կզարմանայի, եթե դու երբևէ այդ մասին իմանայիր»։

Նիկոստրատոն, որին թվաց, թե երկուսն էլ ճիշտ են ասում, այսինքն նրանք երբեք
չէին հանդգնի իր ներկայությամբ այդպիսի բան անել, կշտամբանքները թողնելով
ու խոսքը փոխելով սկսեց խոսել այդ չտեսնված դեպքի և այն հրաշքի մասին, թե
ինչպես ծառը բարձրացողի աչքին ուրիշ բան է երևում։ Բայց կինը, ձևանալով, թե
զայրացած է այն կարծիքի համար, որ Նիկոստրատոն հայտնել էր նրա վերաբերմամբ,
ասաց. «Այս տանձենին այլևս ոչ ոքի. ո՛չ ինձ, ո՛չ էլ որևէ այլ կնոջ այդպես
չի խայտառակի, եթե ես որոշածս անեմ, ուստի վազիր, Պիրո, կացինր բեր, կտրիր
տանձենին և այդպիսով լուծիր թե՛ իմ և թե՛ քո վրեժը, թեև շատ ավելի լավ
կլիներ կացինը Նիկոստրատոյի գլխին իջեցնել, որն այնքան շուտ և առանց բան
հասկանալու թույլ տվեց, որ իր մտքի աչքերը կուրանան. քանզի, ո՛վ մարդ, եթե
դեմքիդ աչքերը նույնիսկ տեսած լինեին այն, ինչի մասին խոսում ես, դու
բանականությանդ դատաստանի առաջ թույլ չպիաի տայիր հավատալ, թե այդպիսի բան
է եղել»։

Պիրոն հապշտապ գնաց կացինը բերեց ու ծառը կտրեց։ Ծառի ընկնելը տեսնելով,
դաման դարձավ Նիկոստրատոյին ու ասաց. «Քանի որ, ինչպես տեսնում եմ, ընկավ
ազնիվ, անվնաս թշնամին, զայրույթս անցավ»։ Եվ նա մեծահոգաբար ներեց
Նիկոստրատոյին, որ ներում էր խնդրում, ապա նրան հրամայեց այլևս երբեք
այդպիսի բանում չկասկածել այն կնոջը, որը նրան սիրում է ավելի, քան ինքն
իրեն։ Եվ այդպես, խեղճ խաբված ամուսինը իր կնոջ և նրա սիրեկանի հետ
վերադարձավ պալացցո, ուր հետագայում Պիրոն հաճախ և ավելի մեծ
հարմարություններով զվարճանում և քեֆ էր քաշում Լիդիայի հետ։


## Նովել տասներորդ

_Երկու սիենացիներ սիրում են մի կնոջ՝ իրենցից մեկի սանամորը, այդ մեկը
մեռնում է և, իր խոստման համաձայն վերադառնալով ընկերոջ մոտ, նրան,
պատմում, թե հանդերձյալ աշխարհում ինչ կա, ինչ չկա։_

Միմիայն թագավորին էր մնում պատմել։ Տեսնելով, որ դամաները, որոնք ախուվախ
էին անում կտրված անմեղ ծառի համար, հանգստացան, նա սկսեց այս կերպ.—
Հայտնի բան է, որ ամեն մի արդարադատ թագավոր պետք է ինքը լինի իր սահմանած
օրենքների առաջին պահապանը, իսկ եթե այլ կերպ վարվի՝ պետք է արժանի համարվի
այնպիսի պատժի, որ վայել է ստրուկին, այլ ոչ թե արքայի։ Գրեթե հարկադրաբար
ճիշտ այդպիսի զանցանք պիտի գործեմ և նույնպիսի նախատինքի արժանանամ նաև ես՝
ձեր թազավորը։ Ես երեկ օրենքներ սահմանեցի այսօրվա զրույցների համար,
մտադիր լինելով այսօր չօգտվել իմ արտոնությունից, այլ, ձեզ հետ հավասարապես
ենթարկվելով հիշյալ որոշմանը, պատմել՝ ինչի մասին որ դուք բոլորդ պատմեցիք։
Բայց արդեն ոչ միայն պատմեցին, ինչ ես մտադիր էի պատմել, այլև այդ նյութի
վերաբերմամբ այնքան շատ ուրիշ և ավելի լավ բաներ էլ ասացին, որ որքան էլ
հիշողությունս տակնուվրա եմ անում՝ ոչինչ չեմ կարողանում հիշել, ոչ էլ
կարողանում եմ պատկերացնել, թե ի վիճակի կլինեմ այդ թեմայով մի այնպիսի բան
պատմել, որ կարողանա մրցել արդեն պատմված նովելների հետ։ Ուստի, ստիպված
լինելով զանց առնել իմ իսկ սահմանած օրենքը, ես, որպես պատժի արժանի, այժմ
իսկ հայտարարում եմ, որ պատրաստ եմ կրելու ինչ տույժ էլ որ տաք, և
վերադառնում եմ իմ ամենօրյա արտոնությանը։ Կասեմ ձեզ, որ սանամոր և քավորի
մասին Ելիզայի պատմած նովելը և սիենացիների զանցառությունը այնքան խիստ են
ազգում ինձ վրա, թանկագին դամաներ, որ ստիպում են թողնել այն խաղերը, որ
կանայք խաղում են հիմար ամուսինների գլխին, և սանամոր ու քավորի մասին
պատմել մի նովել, որը,— չնայած որ մեջը այնպիսի բաներ կան, որոնց չպետք է
հավատալ,— որոշ չափով հաճելի կլինի լսել։

Եվ այսպես, Սիենայում ապրում էին հասարակ դասին պատկանող երկու երիտասարդ,
մեկի անունը Տինգոչչո Մինի, մյուսինը՝ Մեուչչո դի Տուրա։ Ապրում էին նրանք
Սալաիայի դարբասի մոտ, գրեթե միայն իրար հետ լինում և, հավանաբար, միմյանց
շատ սիրում։ Նրանք էլ բոլորի պես եկեղեցուց եկեղեցի մտնելով և ունկնդրելով
քարոզները՝ շատ էին լսեքլ այն փառքի ու տառապանքների մասին, որ հանդերձյալ
աշխարհում սպասում են մեռյալների հոգիներին, նայած թե նրանցից որն ինչի է
արժանի։ Ցանկանալով այդ մասին հավաստի տեղեկություններ ունենալ, և
չգիտենալով՝ ինչպես, նրանք իրար խոսք էին տվել ու երդվել, որ իրենցից ով որ
առաջինը մեռնի՝ հնարավորության դեպքում վերադառնա կենդանի մնացածի մոտ և
հայտնի նրա ցանկացած տեղեկությունները;

Եվ ահա, երբ նրանք այդպիսի պայման էին կապել և, ինչպես ասվեց, շարունակում
էին իրար հետ լինել, այնպես պատահեց, որ Տինգոչչոն Կամպո Ռեջիում ապրող ոմն
Ամբրուոջիո Անսելմինիի քավորը դարձավ, քանի որ վերջինիս կինը, մոննա Միտան,
տղա էր ծնել։ Երբեմն Մեուչչոյի հետ այցի գնալով իր սանամորը, որ շատ
գեղեցիկ ու հրապուրիչ կին էր, Տինգոչչոն, չնայած իրենց
քավոր֊սանամերությանը, սիրահարվեց նրան։ Սիրահարվեց և Մեուչչոն, քանի որ
տիկինը նրան շատ էր դուր գալիս և Տինգոչչոն էլ շատ էր գովել։ Նրանք
միմյանցից թաքցնում էին իրենց սերը, բայց, իհարկե, ոչ միևնույն պատճառով,
Տինգոչչոն Մեուչչոյից թաքցնում էր այն պատճառով, որ ինքն էլ լավ բան չէր
համարում, որ սանամորը սիրում էր, և շատ կամաչեր, եթե որևէ մեկն իմանար։
Մեուչչոն էլ թաքցնում էր այն պատճառով, որ արդեն նկատել էր, որ տիկինը
Տինգոչչոյին դուր է գալիս։ Եվ նա ինքն իրեն ասում էր. «Եթե ես Տինգոչչոյին
այդ բանր հայտնեմ, նա կսկսի ինձ խանդել և, որպես քավոր հնարավորություն
ունենալով ցանկացած ժամանակ տիկնոջ հետ խոսելու, կաշխատի նրա մեջ իմ
նկատմամբ ատելություն առաջացնել, այնպես որ ուզածս երբեք չեմ ստանա»։

Երբ երկու երիտասարդները, ինչպես ասացինք, շարունակում էին սիրել այդ կերպ,
եղավ որ Տինգոչչոն, որն ավելի մեծ հնարավորություն ուներ իր ցանկությունը
դամային հայտնելու, կարողացավ խոսքով ու գործով այնպես անել, որ ուզածը
ստացավ։ Մեուչչոն շատ լավ տեսնում էր այդ, ու թեև դա խիստ անհաճո էր իր
համար, այնուամենայնիվ, հույս ունենալով, որ երբևէ կհասնի իր նպատակին, և
ցանկանալով, որ Տինգոչչոն առիթ ու պատճառ չունենա իր գործին վնասելու կամ
խանգարելու, ձևացնում էր, թե ոչինչ չի նկատում։ Եվ ահա այդպես սիրում էին
երկու երիտասարդները, մեկն ավելի հաջողակ, քան մյուսը, երբ այնպես պատահեց,
որ Տինգոչչոն, սանամոր կալվածքներում փխրուն հող գտնելով, սկսեց այնպես
փորել ու աշխատել, որ զոռից տկարացավ, և տկարությունը մի քանի օրում այնքան
հալումաշ արեց խեղճին, որ նա չդիմացավ ու մեռավ։ Եվ մեռնելով, նա, իր
խոստման համաձայն, երրորդ օրվա գիշերը (երևի այն պատճառով, որ ավելի շուտ
չէր կարողացել) գնաց մտավ Մեուչչոյի սենյակը և ձայն տվեց նրան, որ խորը
քնած էր։ Մեուչչոն արթնանալով հարցրեց. «Դու ո՞վ ես»։ Նա պատասխանեց. «Ես
Տինգոչչոն եմ, որ խոստմանս համաձայն եկել եմ քեզ տեղեկություն տալու այն
աշխարհից»։ Մեուչչոն նրան տեսնելով փոքր֊ինչ վախեցավ բայց, սթափվելով,
ասաց. «Բարո՜վ ես եկել, եղբայր իմ»։ Ապա հարցրեց, թե արդյոք նա կորած չէ՞։
Տինգոչչոն պատասխանեց. «Կորածն այն է, որը չի կարելի գտնել, իսկ եթե ես
կորած լինեի՝ ինչպե՞ս կգտնվեի այստեղ»։— «Ես այդ չեմ ասում,— ասաց
Մեուչչոն,— այլ հարցնում եմ, թե դու է՞լ ես այն հոգիների մեջ, որոնք
դատապարտված են գտնվել դժոխքի անհանգչելի հրում»։ Տինգոչչոն պատասխանեց.
«Ոչ, նրանց մեջ չեմ, բայց կարող եմ քեզ ասել, որ գործած մեղքերիս համար
ծանր ու լլկիչ տանջանքներ եմ կրում»։ Այնժամ Մեուչչոն սկսեց նրան մի առ մի
հարցուփորձ անել, թե այնտեղ ինչ տանջանքներ են տալիս այստեղ գործված
մեղքերից յուրաքանչյուրի համար, և Տինգոչչոն նրան պատմեց բոլոր մեղքերի և
նրանց համար սահմանված պատիժների մասին։

Դրանից հետո Մեուչչոն հարցրեց, թե արդյոք նա չի՞ ցանկանա, որ ինքն այստեղ
նրա համար որևէ բան անի։ Տինգոչչոն ասաց, թե դեմ չէ. թող պատվիրի իր համար
պատարագ անել, աղոթքներ կարդալ և ողորմություն տալ, քանզի այդ ամենը այն
աշխարհում գտնվողներին շատ է օգնում։ Մեուչչոն ասաց, թե սիրով կանի նրա
ուզածը, իսկ երբ արդեն Տինգոչչոն պատրաստվում էր գնալ նա հիշեց սանամորը և,
գլուխը փոքր֊ինչ բարձրացնելով, ասաց. «Լավ էր հիշեցի, Տինգոչչո։ Այնտեղ քեզ
ի՞նչ պատիժ են տվել սանամորդ համար, որի հետ պառկում էիր այստեղ եղածդ
ժամանակ»։ Տինգոչչոն պատասխանեց. «Եղբա՛յր իմ, երբ հասա այն աշխարհը,
այնտեղ կար մեկը, որ կարծես անգիր գիտեր իմ բոլոր մեղքերը. նա ինձ հրամայեց
գնալ մի տեղ, ուր ես սոսկալի տանջանքների մեջ ողբում էի իմ զանցանքները.
այնտեղ հանդիպեցի ընկերներիցս շատերին, որոնք նույն տանջանքին էին
դատապարտված, ինչ որ ես։ Գտնվելով նրանց մեջ ու հիշելով, թե ինչ էի արել
սանամորս, և դրա համար սպասելով ավելի մեծ պատիժ, քան որ ինձ տրված էր, ես
վախից ամբողջ մարմնովս դողում էի, չնայած որ գտնվում էի թեժ ու ահեղ բոցի
մեջ։ Երբ կողքիս կանգնածն այդ տեսավ՝ ասաց. «Դու ի՞նչ ավելի մեծ մեղք ես
գործել, քան այստեղ գտնվողները, որ նույնիսկ բոցի մեջ դողում ես»։— «Ո՜հ,
բարեկա՛մ իմ,— ասացի ես,— սոսկալի վախենում եմ այն պատժից, որին
սպասում եմ գործածս մի մեծ մեղքի համար»։ Այնժամ նա հարցրեց, թե դա ի՞նչ
մեղք է, և ես պատասխանեցի. «Մեղքս այն է, որ պառկում էի իմ մի սանամոր հետ,
այն էլ այնպես էի պառկում, որ հալից ընկա ու մեռա»։ Այնժամ նա ինձ ծաղրելով
ասաց. «Ձե՜ռ քաշիր, հիմա՛ր, մի վախենա, քանզի այստեղ սանամայրերը հաշիվ
չեն»։ Այդ որ լսեցի՝ միանգամայն հանգստացա»։

Այդ ամենը պատմելուց հետո, երբ արդեն լուսանալու վրա էր, նա ասաց. «Մնաս
բարո՜վ, Մեուչչո, էլ չեմ կարող քեզ հետ մնալ»,— և հանկարծ անհայտացավ։
Լսելով, որ սանամայրերը հաշիվ չեն, Մեուչչոն սկսեց ծիծաղել իր հիմարության
վրա, որի պատճառով նրանցից շատերին խնայել էր։ Ուստի, ձեռ քաշելով իր
միամտությունից, նա այնուհետև ավելի խելոք գտնվեց այդ գործում։ Եթե եղբայր
Ռինալդոն դա իմացած լիներ, իզուր տեղը խելքին զոռ չէր տա, երբ թանկագին
սանամորը համոզում էր իր ցանկությունը կատարել։

\

Արդեն սկսեց փչել զեփյուռը, քանզի արևը դեպի մայրամուտ էր թեքվել, երբ
թագավորն ավարտեց իր նովելը։ Քանի որ այլևս ոչ ոքի չէր մնում պատմել, նա իր
գլխից առավ պսակը և դրեց Լաուրետտայի գլխին, ասելով. «Մադոննա, ես ձեզ
պսակում եմ մեր ընկերախմբի թագուհի։ Դե՛հ, ուրեմն, այսուհետև իբրև տիրուհի
տնօրինեցեք ինչ որ անհրաժեշտ կհամարեք ընդհանուր հանգստի, ուրախության և
զվարճության համար»։ Ասաց և վերստին նստեց։

Դառնալով թագուհի, Լաուրետտան կանչել տվեց արքունապետին և նրան հրամայեց
կարգադրել, որ զմայլելի հովտում սեղանը բացեն սովորականից փոքր֊ինչ վաղ,
որպեսզի հնարավորություն ունենան առանց շտապելու պալացցո վերադառնալ, իսկ
հետո նրան բացատրեց, թե ի՛նչ է պարտավոր անել, քանի դեռ կշարունակվի իր
իշխանությունը։ Ապա դառնալով ընկերախմբին, նա ասաց. «Երեկ Դիոնեոն
ցանկություն հայտնեց, որ այսօր պատմեինք այն խաղերի մասին, որ կանայք
խաղում են իրենց ամուսինների գլխին։ Եթե ես չվախենայի հաչող շների սերունդ
համարվել, շների, որ ցանկանում են անհապաղ վրեժ առնել, կկարդադրեի վաղը
պատմել այն խաղերի մասին, որ ամուսինները խաղում են իրենց կանանց գլխին։
Բայց դա թողնելով, ես որոշում եմ, որ յուրաքանչյուրը պատրաստվի պատմել այն
խաղերի մասին, որ շարունակ խաղում են կինը տղամարդու կամ տղամարդը կնոջ և
կամ տղամարդը տղամարդու գլխին։ Եվ կարծում եմ, որ այդ մասին զվարճալի
պատմություններ կգտնվեն ոչ պակաս, քան որ պատմվեցին այսօր»։ Այդ ասելով և
ոտքի կանգնելով, նա ընկերախումբն ազատ արձակեց մինչև ընթրելու ժամը։
Դամաներն ու տղամարդիկ նույնպես ոտքի կանգնեցին. ոմանթ սկսեցին բոկոտն
շրջել վճիտ ջրի մեջ, ոմանք էլ ճեմել կանաչ մարգագետնում, որ շրջապատված էր
գեղեցիկ ու գեղուղեշ ծառերով։ Դիոնեոն և Ֆիամետտան երկար երգում էին Արչիտի
և Պալեմոնայի երգը։ Եվ այսպես, բազում և բազմապիսի զվարճանքների տրված՝
նրանք մեծ բավականությամբ ժամանակ անցրին մինչև ընթրելու ժամը։ Երբ այդ
ժամն հասավ, լճակի մոտ սեղան նստելով, հազարավոր հավքերի երգի ներքո,
զովացած մարմանդ քամուց, որ փչում էր շրջակա բլրակներից, ոչ մի ճանճից
չնեղվելով, հանգիստ և ուրախ ընթրեցին։ Երբ սեղանը հավաքեցին, ապա, սքանչելի
հովտում մի քիչ էլ շրջելուց հետո՝ նրանք թագուհու բարեհայեցողությամբ
հանդարտ քայլերով բռնեցին իրենց մշտական ապաստարանի ճանապարհը, երբ արևը
դեռևս բավական բարձր էր մայրամուտից։ Կատակներ անելով և խոսելով հազար ու
մի բանից՝ ինչպես իրենց պատմությունների գործող անձանց, այնպես էլ այլոց
մասին, նրանք հոյակապ պալացցոյին հասան, երբ արդեն գիշերամուտ էր։ Երբ սառը
գինին և թխվածքները փարատեցին կարճ ճանապարհի հոգնածությունը, նրանք
իսկույն սկսեցին պարել մե՛րթ Տինգարյան պարկապզուկի հնչյունների, մե՛րթ այլ
նվագի ներքո։ Ի վերջո թագուհին Ֆիլոմենային հրամայեց մի կանցոն ասել, և նա
սկսեց այս կերպ.

Ավա՜ղ, իմ կյանքը դժբախտ է որքա՜ն.  
Կարող ե՞մ դառնալ ես այն վիճակին,  
Որից ինձ պոկեց վշտիս առարկան։  
Անշուշտ չեմ կարող, այնպես սաստկագին  
Կուրծքս այրում է նախկին վիճակում  
Լինելու տենչը։ Օ՜, գա՛նձ իմ անգին,  
Ո՛վ տեր իմ միակ, ո՛վ իմ ամոքում,  
Ասա՛, քանի որ չեմ հարձակվում  
Եվ չեմ էլ կարող հարցնել ուրիշից.  
Դե՛հ, ասա, տո՛ւր ինձ պատասխան և հույս,  
Որպեսզի, տե՛ր իմ, խաղաղվի նորից  
Եվ ամրապնդվի հոգիս խռովահույզ։  
Չեմ կարող խոսքով պատմել անպատում  
Հաճույքն այն, որն ինձ տոչորեց այնքան,  
Որ զօր ու գիշեր հանգիստ չեմ գտնում։  
Զգայարաններն իմ տեսողության  
Եվ լսողության—ուժով անսովոր,—  
Եվ ամեն մեկը կրակով մի նոր,—  
Փոթոթում են ինձ, և արդ ինձ համար  
Լոկ դո՛ւ կարող ես լինել ամոքիչ,  
Չարիքից փրկել սիրտս տանջահար։  
Ասա՛, կտեսնե՞մ քեզ այնտեղ կրկին,  
Ուր համբուրեցի աչքերն այն դյութիչ,  
Որ ինձ սպանեցին։ Տե՛ր իմ, թանկագին,  
Ասա, մի՛ լռիր, հույս տուր ինձ մի քիչ,  
Ասա՝ ե՞րբ պիտի դու վերադառնաս.  
Թող որ կարճ լինի ժամն սպասումիս  
Եվ այնպես լինի, որ երկար մնաս,  
Որպեսզի վիշտը նվաստացումիս  
Իմ հոգին զգա առավել նվազ։  
Իսկ եթե նորից դու իմը դառնաս,  
Հազիվ թե այնքան հիմար գտնվեմ,  
Որպեսզի դարձյալ թույլ տամ, որ գնաս։  
Ինչ էլ որ լինի, մոտս կպահեմ  
Եվ, ցանկությանս տալով գոհացում,  
Պետք է քո դյութիչ շուրթերն համբուրեմ,  
Իսկ մնացածը ես դեռ չեմ ասում...  
Դեհ, շո՛ւտ եկ և ինձ գրկիր, սիրելի՛ս.  
Սոսկ այդ միտքը ինձ երգել է տալիս։  

Այդ կանցոնն ամբողջ ընկերախմբին ստիպեց ենթադրել, թե Ֆիլոմենային համակել է
մի նոր երջանիկ սեր, և քանի որ նրա խոսքերից երևում էր, որ նա այդ սերն
ապրում է ավելի խորը, քան միայն հայեցողաբար, ապա նրան առավել երջանիկ
համարեցին, իսկ ոմանք նույնիսկ նախանձեցին։ Երբ նրա կանցոնը ավարտվեց,
թագուհին հիշեց, որ հաջորդ օրը ուրբաթ է, ուստի սիրալիրաբար դիմելով
բոլորին՝ ասաց. «Ո՜վ դամաներ և երիտասարդներ, ձեզ հայտնի է, որ վաղը մեր
երկնային տիրոջ չարչարանաց օրն է, մի օր, որը, եթե լավ հիշեք, մենք
Նեիֆիլայի թագավորության ժամանակ անցրինք բարեպաշտորեն, հրաժարվելով
զվարճալի պատմություններից, և այդպես վարվեցինք նաև դրան հաջորդած շաբաթ
օրը։ Ուստի, ցանկանալով հետևել Նեիֆիլայի բարի օրինակին, կարծում եմ, մեզ
համար ավելի վայելուչ կլինի, որ վաղը և մյուս օրը, անցյալ անգամվա պես,
խուսափենք զվարճալի պատմություններից, մտաբերելով, թե այդ օրերին ինչ է
կատարվել վասն մեր հոգու փրկության»։ Թագուհու բարեպաշտ ճառը բոլորին դուր
եկավ։ Երբ նա ազատ արձակեց նրանց, գիշերից արդեն բավական անցել էր, և
բոլորը գնացին հանգստանալու։
