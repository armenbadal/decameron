# Հեղինակի վերջաբանը

Ո՜վ ազնիվ դեռատի դամաներ, որոնց մխիթարելու համար հանձն առա այսքան
երկարատև մի աշխատություն, ինձ թվում է, որ ձեր բարեպաշտ աղոթքների, այլ ոչ
թե իմ արժանյաց շնորհիվ ինձ օգնության հասած աստվածատուր ողորմությամբ ես
լիովին կատարեցի այն, ինչ խոստացել էի սույն աշխատության սկզբում։ Դրա
համար շնորհակալություն հայտնելով նախ աստծուն, ապա և ձեզ, հարկ է, որ
հանգիստ տամ իմ գրչին ու դադրած ձեռքին։ Բայց նախքան նրանց հանգիստ տալը,
մտադիր եմ հակիրճ կերպով առարկել որոշ բաների, որ ձեզանից մեկնումեկը կամ
այլք կարող էին ասել, թերևս, անպատասխան հարցերից դրդված, թեև ինձ թվում է,
և համոզված եմ, որ այդ պատմվածքները նման բաներ ասելու ավելի մեծ իրավունք
չեն տալիս, քան այլ պատմվածքներ, և, ընդհակառակը, ինչպես հիշում եմ, ես
չորրորդ օրվա սկզբում ապացուցել եմ, որ նրանք այդպիսի իրավունք չեն տալիս։

Թերևս ձեզնից ոմանք ասեն, թե հեղինակելով այդ նովելները, ես ինձ թույլ եմ
տվել չափազանց մեծ ազատություն, օրինակի համար՝ կանանց ստիպելով երբեմն
պատմել և շատ հաճախ լսել այնպիսի բաներ, որ պարկեշտ կանանց վայել չէ ո՛չ
լսել, ո՛չ էլ պատմել։ Ես դա չեմ ընդունում, քանզի չկա այնքան անպարկեշտ մի
պատմություն, որը վայելուչ արտահայտություններով պատմելու դեպքում
պատշաճելի չլիներ յուրաքանչյուրին։ Եվ, կարծում եմ, ես դա արել եմ ինչպես
հարկն է։ Բայց, ենթադրենք, թե բանը հենց այդպես է (քանզի մտադիր չեմ ձեզ
հետ վիճել, քանի որ այդ դեպքում դուք ինձ կհաղթեիք)։ Ես պնդում եմ, որի
բացատրություն այն բանի, թե ինչու եմ այդպես վարվել, կաքող եմ մեջ բերել
շատ պատճառներ։ Նախ և առաջ, եթե այս կամ այն նովելում նման բան կա, ապա դա
բխել է պատմվածքների բնույթից, քանզի եթե դրանց նայենք հասկացող մարդու
խոհուն աչքերով՝ միանգամայն պարզ կդառնա, որ այդ պատմվածքներն այլ կերպ
պատմել չէր կարելի, եթե ես ցանկանայի դրանք չհեռացնել իրենց համապատասխան
ձևից, եթե նրանց մեջ աննշան չափով կա որևէ բան, որևէ պստիկ խոսք, որ ավելի
ազատ է ասված, քան պատշաճելի է սուտ բարեպաշտ կանանց, որոնք ավելի շուտ
բառերն են կշռադատում, քան գործերը, և ավելի շատ ջանում են լավ երևալ, քան
լինել այդպիսին, ապա ասում եմ, որ դրանք գոելն ինձ կպատշաճեր ոչ պակաս, քան
առհասարակ տղամարդկանց ու կանանց պատշաճում է ամեն օր խոսել ծակի ու ցցի,
սանդի ու սանդակոթի, նրբերշիկի ու երշիկի և նման բաների մասին, էլ չասած,
որ իմ գրչին հարկ է տալ ոչ պակաս իրավունք, քան նկարչի վրձինին, որը, առանց
պարսավանքի արժանանալու, միանգամայն իրավամբ ոչ միայն ստիպում է, որ սուրբ
Միքայելը սրով կամ տեգով հարվածի օձին, սուրբ Գևորգը զարկի վիշապի որ տեղին
որ ուզենա, արև Քրիստոսին պատկերում է որպես տղամարդու, և Եվային որպես
կնոջ, և հենց նրան, ով վասն մարդկային ցեղի փրկության ցանկացավ մեռնել խաչի
վրա, պատկերում է՝ ոտքերը խաչին գամված ոչ թե մեկ, այլ երկու գամով։ Բացի
դրանից, պարզ կարելի է տեսնել, որ այդ ամենը պատմվել է ո՛չ եկեղեցում, որի
գործերի մասին հարկ է խոսել ամենամաքուր մտոք ու բառերով (թեև նրա
պատմության մեջ հանդիպում են բազմաթիվ շատ ավելի թունդ եղելություններ, քան
իմ գրածները),— ո՛չ փիլիսոփայության դպրոցներում, ուր պատշաճությունն
անհրաժեշտ է ոչ նվազ, քան այլուր, ո՛չ էլ կղերականների կամ փիլիսոփաների
շրջանում, այլ պարտեզներում, մի ուրախահարույց վայրում, երիտասարդ, եթև
արդեն հասուն և ասեկոսեներին չենթարկվող կանանց շրջանում, ու մի այնպիսի
ժամանակ, երբ ամենապատվական մարդիկ անգամ իրենց փրկելու համար անվայելուչ
չէին համարում ման գալ վարտիքները գլխներին քաշած։

Այդ պատմվածքները, ինչպիսին էլ լինեն, կարող են, ինչպես ամեն ինչ, վնասել
կամ օգտակար լինել, նայած թե լսողն ով է։ Ո՞վ չգիտե, որ բոլոր
մահկանացուների համար գինին հիանալի բան է,— ինչպես ասում են Չինչիլոնեն,
Սկոլայոն և շատ ուրիշներ,— իսկ տենդ ունեցողի համար՝ նույն գինին
վնասակար է։ Արդյոք կարո՞ղ ենք ասել, թե նա վատ բան է, որովհետև վնասում է
տենդ ունեցողներին։ Ո՞վ չգիտե, որ կրակը օգտակար, նույնիսկ անհրաժեշտ է
մահկանացուներին։ Արդյոք կարո՞ղ ենք ասել, թե նա վնասակար է, որովհետև
հրդեհում է տները, գյուղերն ու քաղաքները։ Այդպես էլ, զենքը պահպանում է
այն մարդկանց բարեկեցությունը, ով ցանկանում է խաղաղ ապրել, բայց նույն այդ
զենքը հաճախ սպանում է մարդկանց, և ոչ թե իր վնասակարության պատճառով, այլ
այն մարդկանց հանցանքով, որոնք այն գործադրում են չարամտաբար։ Ոչ մի փչացած
խելք երբեք առողջամիտ կերպով չի ըմբռնել ոչ մի բառ, ինչպես որ վայելուչ
բառերն անօգուտ են նրա համար, այդպես էլ ոչ այնքան վայելուչ բառերը չեն
կարող աղտոտել մարդուս բարեկարգ խելքը, ինչպես ցեխը չի կարող աղտոտել արևի
ճառագայթները, իսկ երկրային աղտեղությունը՝ երկնքի գեղեցկությունները։ Այն
ո՞ր գրքերը, ո՞ր բառերը, ո՞ր տառերն են ավելի սուրբ, ավելի արժանավոր ու
հարգևոր, քան սուրբ գիրքը, բայց չէ որ շատերն են եղել, որ դրանք խեղաթյուր
հասկանալով իրենց և ուրիշներին մղել են դեպի կործանում։ Ամեն ինչ ինքնին
պիտանի է որևէ բանի, իսկ վատ գործադրվելու դեպքում կարող է վնասել շատերին։
Նույնը ասում եմ և նովելներիս մասին։ Եթե լինեն մարդիկ, որ ցանկանան դրանց
միջից դուրս քաշել վատ խորհուրդ կամ որևէ վատ բան, նովելներս այդպիսիներին
չեն կարող խանգարել, մանավանդ եթե դրանց մեջ պատահմամբ որևէ վատ բան լինի,
և այն դուրս քաշելու համար դրանց մղեն ու քաշքշեն։ Իսկ ովքեր ցանկանան
դրանցից օգուտ և պտուղ քաղել, նովելներս նրանց չեն ընդդիմանա, և երբեք չի
կարող պատահել, որ նրանք այդ նովելները օգտակար ու վայելուչ չհամարեն, եթե
կարդան այնպիսի ժամանակ և այնպիսի անձանց համար, ի նկատս որոնց պատմվել են։
Ով ուզում է «հայր մեր» կարդալ կամ իր խոստովանահոր համար կարկանդակ և կամ
տորթ թխել, թող ձեռք քաշի այդ նովելներից։ Դրանք ոչ ոքի ետևից չեն վազի, որ
ստիպեն իրենց կարդալ, թեպետև սուտ բարեպաշտ մարդիկ երբեմն շատ այդպիսի
բաներ են պատմում ու անում։

Կգտնվեն և այնպիսիք, որ կասեն, թե այստեղ կան մի քանի նովելներ, որ եթե
չլինեին՝ շատ ավելի լավ կլիներ։ Ընդունենք, թե այդպես է, բայց ես կարող էի
և պարտավոր էի գրել միայն պատմված նովելները, ուստի պատմողները պարտավոր
էին լավ նովելներ պատմել, այն ժամանակ ես գրի կառնեի լավերը։ Բայց եթե
ցանկանանք ենթադրել, թե ե՛ս եմ եղել դրանց և՛ հեղինակը, և՛ գրիչը (մի բան,
որ ճիշտ չէ), ապա կասեմ, որ ես չէի ամաչի, որ նրանք բոլորն էլ գեղեցիկ չեն,
քանզի աստծուց բացի չկա մի այնպիսի վարպետ, որի արած ամեն ինչը լավ ու
կատըարյալ լիներ։ Չէ՞ որ նույնիսկ Կառլոս Մեծը, պալադինների առաջին
հիմնադրիչն այդ, չկարողացավ այնքան պալադիններ ստեղծել, որ իր զորքը միայն
նրանցից կազմեր։ Երբ բազում են իրերը՝ հատկությունները կլինեն բազմատեսակ։
Չկա մի դաշտ, որքան էլ լավ մշակված, ուր ամենալավ հացազգիներին խառնված
չլինեն եղինճներ, փշեր ու փշակառկառներ։ Էլ չասած, որ հանձն առնելով խոսել
պարզասիրտ ջահել կանանց հետ, իսկ դուք մեծ մասամբ այդպիսիք եք,
հիմարություն կլիներ գտնել ու հորինել շատ գեղեցիկ բաներ և մեծ ջանք
գործադրել խիստ չափավոր խոսելու համար։ Համենայն դեպս, ով սկսի կարդալ
դրանք՝ թող մի կողմ թողնի այն նովելները, որ իրեն նողկանք են պատճառում, և
կարդա ո՛րը դուր է գալիս։ Դրանք բոլորը, ոչ ոքի խաբած չլինելու համար,
իրենց ճակատին կրում են նշումն այն բանի, որ թաքցնում են իրենց ընդերքում։

Կլինի, կարծում եմ, և այնպիսի մի կին, որ կասի, թե դրանց մեջ կան չափից
ավելի երկար նովելներ։ Այդպիսիներին ես մի անգամ ևս կասեմ, որ ով ուրիշ
գործ ունի՝ հիմարություն է անում, եթե կարդում է այդ նովելները, թեկուզև
դրանք շատ կարճ լինեին։ Ու թեև շատ ժամանակ է անցել այն պահից, որ ես
սկսեցի գրել, այնուամենայնիվ մինչև հիմա, երբ հասնում եմ աշխատանքիս
ավարտին, մտահան չեմ արել, որ սույն աշխատությունս ես հրամցրել եմ անգործ
կանանց, և ոչ այլոց։ Իսկ ով կարդում է ժամանակ անցկացնելու համար, նրան
ոչինչ երկար չի թվա, եթե կարողանում է տալ այն, որ իրենից պահանջվում է։
Կարճ բաները (ոչ թե ժամանցի, այլ ժամանակը օգտավետ կերպով գործադրելու
համար) ավելի կպատշաճեն սովորողներին, աշխատավորներին, քան ձեզ, ո՛վ
դամաներ, որ ազատ ժամանակ այնքան եք ունենում որքան չեք տրամադրում սիրո
վայելքներին։ Բացի դրանից, քանի որ ձեզնից ոչ ոք սովորելու չի գնում ո՛չ
Աթենք, ո՛չ Բոլոնիա կամ Փարիզ, հարկ է ձեզ հետ խոսել ավելի հանգամանորեն,
քան նրանց հետ, ովքեր իրենց խելքը սրել են գիտությունների մեջ։

Բնավ չեմ կասկածում, որ կլինեն և այնպիսիք, որոնք կասեն, թե այդ
պատմվածքները չափից ավելի լի են սուր խոսքերով ու սուրասելուկներով և թե
ծանրակշիռ ու պատկառելի մարդուն անվայել է այդպես գրել։ Այդ անձանց ես
պարտավոր եմ շնորհակալություն հայտնել, և հայտնում եմ, քանզի բարի
ցանկությունից մղված՝ նրանք իմ համբավի հոգսն են քաշում։ Բայց ես ցանկանում
եմ այսպես պատասխանել նրանց առարկությանը. ընդունում եմ, որ ես ծանրակշիռ
մարդ եմ, և կյանքումս շատ անգամ եմ կշռվել, ուստի դիմելով նրանց, ովքեր ինձ
չեն կշռել, ասում եմ, որ ես ծանր չեմ, ընդհակառակը, այնքան թեթև եմ որ ջրի
մեջ չեմ սկում, և որ, նկատի ունենալով, որ աբեղաների քարոզները, որոնցով
նրանք մարդկանց հանդիմանում են նրանց գործած մեղքերի համար, ներկայումս
մեծավ մասամբ լի են զանազան սուր խոսքերով, սուրասելուկներով և
զվարճախոսություններով, խորհեցի, թե այդ ամենը անտեղի չի լինի իմ
նովելներում, որոնք գրված են դամաների տխուր տրամադրությունը փարատելու
համար։ Այնուամենայնիվ եթե նրանք այդ պատճառով ծիծաղել են չափից ավելի, ապա
նրանք դյուրավ կարող են ապաքինել Երեմիայի ողբը, Մագթաղինեի ապաշխարանքը
կամ Տիրոջ չարչարանքը։

Իսկ ո՞վ կարող է տարակուսել, որ կգտնվեն և այնպիսիք, որ կասեն, թե լեզուս
չար է ու թունավոր, որովհետև տեղ֊տեղ ճշմարիտն եմ գրում աբեղաների մասին։
Այդ բանն ասողներին պետք է ներել, քանի որ չի կարելի հավատալ, թե նրանց
դրդել է այլ պատճառ, բացի բարե պաշտությունից, քանզի աբեղաները բարի մարդիկ
են, աստծու սիրուն փախչում են անհարմարություններից, խեղդվում են պաշարների
մեջ և այդ մասին ծպտուն չեն հանում, և եթե բոլորից այծի հոտ փչեր՝ նրանց
հետ հարաբերություն ունենալը շատ հաճելի կլիներ։ Այնուամենայնիվ, ես
գիտակցում եմ, որ ինչ որ աշխարհիկ է՝ ոչ մի կայունություն չունի և շարունակ
շարժման մեջ է, և որ, թերևս նույնը պատահել է և իմ լեզվին, որի մասին իմ
հարևանուհիներից մեկը (քանզի ես չեմ վստահում իմ կարծիքին, որից ըստ
հնարավորին խուսափում եմ ինձ վերաբերող բոլոր դեպքերում) վերջերս ինձ ասաց,
թե իմ լեզուն ամենալավ ու ամենաքաղցր լեզուն է, որ կա աշխարհում, և իսկապես
երբ նա այդ ասաց, ինձ մնում էր գրել սույն նովելներից մի քանիսը միայն։
Ուստի, այն անձանց, որ այդքան թշնամաբար են դատում, բավական կլինի և այն,
ինչ արդեն ասացի։

Իսկ այժմ, յուրաքանչյուրին թողնելով խոսել ու հավատալ իր ուզածին պես, ժամ
է սահման դնելու խոսքերին, խանդաղատանոք շնորհակալություն հայտնելով նրան,
ով այնքան երկարատև աշխատանքից հետո իր օգնությամբ մեզ հասցրեց ցանկալի
վախճանի։ Իսկ դուք, սիրելի՛ դամաներ, նրա ողորմությամբ ո՜ղջ լերուք,
հիշելով ինձ, եթե այս գրքի ընթերցումը ձեզնից որևէ մեկին թերևս օգտակար է
եղել։
