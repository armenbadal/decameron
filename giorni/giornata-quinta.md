## Մուտք

_Ավարտված է Դեկամերոնի օրը չորրորդ և սկսվում է հինգերորդը, որի ընթացքում
Ֆիամետտայի նախագահությամբ դատում են այն մասին, թե ինչպես զանազան վշտալի
ու դժբախտ դիպվածներից հետո սիրահարները հասնում են երջանկության։_

Արևելքը գունատվել էր արդեն, և արեգակի ճառագայթները լուսավորել էին մեր
ողջ կիսագունդը, երբ Ֆիամետտան, արթնանալով քաղցրիկ երգից հավքերի, որ օրվա
առաջին իսկ ժամից գեղգեղում էին թփերի մեջ, ելավ անկողնից և կանչել տվեց
մյուս դամաներին ու երեք երիտասարդներին։ Հուշիկ քայլերով իջնելով դաշտը,
նա գնաց զբոսնելու սքանչելի հարթավայրում, ցողապատ կանաչի վրա։ Իր
րնկերակիցների հետ զրուցելով այլևայլ բաներից, մինչև որ արեգակը բավական
բարձրացավ։ Զգալով, որ արեգակի ճառագայթներն ավելի կիզիչ են դառնում, նա
քայլերն ուղղեց դեպի ընդհանուր սենյակը։ Գալով այդտեղ, նա հոգաց, որ նրանք
թեթև հոգնությունից հետո իրենց ուժերը վերականգնեն ընտիր գինիով ու
քաղցրավենիքով, որից հետո մինչև ճաշի ժամը ճեմեցին զմայլելի պարտեզում։ Երբ
հասավ ճաշի ժամը, և երբ խելահաս արքունապետը պատրաստել էր ամեն անհրաժեշտ
բան, նրանք, ուրախ տրամադրությամբ մեկ ստամպիտ և մեկ֊երկու բալլադ երգելով,
թագուհու բարեհաճությամբ սեղան նստեցին։

Ճաշելով ըստ կարգ ու պատշաճի և ուրախության մեջ, նրանք չմոռացան իրենց
ամենօրյա պարերը և նվագարանների ու երգերի ձայնակցությամբ պարեցին մի քանի
պար, որից հետո թագուհին նրանց արձակեց մինչև հանգստյան ժամի լրումը։ Ոմանք
գնացին քնելու, մյուսներն իրենից հաճույքի համար մնացին սքանչելի
պարտեզում, բայց հենց որ անցավ իններորդ ժամը՝ թագուհու բարեհաճությամբ,
ըստ սահմանված կարգի, հավաքվեցին աղբյուրի մոտ։ Նստելով նախագահի տեղում և
նայելով Պամֆիլոյի կողմը, թագուհին ժպտալով նրան հրամայեց ծայր տալ
բարեբովանդակ նովելներին, և նա, մեծ սիրով իրեն նրա տրամադրության տակ
դնելով, սկսեց այսպես զրուցել։


## Նովել առաջին

_Չիմոնեն սիրահարվելով իմաստուն մարդ է դառնում և ծովի վրա առևանգում իր
սիրած աղջկան՝ Եֆիգենիային։ Նա աքսորվում է Ռոդոս։ Լիզիմախը ազատում է
Չիմոնեին, և նրանք երկուսով Եֆիգենիային ու Կասանդրային փախցնում են նրանց
հարսանեկան հանդեսից, նրանց հետ փախչում Կրետե, ամուսնանում նրանց հետ,
որից հետո բոլորը միասին կանչվում են հայրենիք։_

Այնպիսի ուրախ օրվա համար, ինչպիսին լինելու է սա, ես շատ նովելներ ունեմ
ձեզ պատմելու, ո՜վ չքնաղ դամաներ, բայց դրանցից մեկը իմ սրտովն է շատ
ավելի, քանի որ դուք ոչ միայն կուրախանաք նրա երջանիկ վախճանով, այլև
կտեսնեք, թե որքան սուրբ, որքան զորավոր ու բարեբեր է ուժը սիրո, որը
շատերը դատապարտում ու վատաբանում են չափազանց անարդար կերպով, իրենք էլ
չիմանալով, թե ինչ են ասում։ Դա շատ հաճելի պիտի լինի ձեզ, եթե չեմ սխալվել
ենթադրելով, թե դուք էլ եք սիրահարված։

Եվ ահա, ինչպես մի ժամանակ մեզ վիճակվել է կարդալ կիպրոսցիների հին
պատմագրքերում, Կիպրոս կղզում ապրելիս է եղել Արիստիպ անունով երևելի մի
մարդ, որն աշխարհիս բարիքներով հարուստ էր շատ ավելի, քան նրա
հայրենակիցներից որևէ մեկը, և եթե բախտը նրան դառնացրած չլիներ մի այլ
բանով, նա կարող էր ամենաերջանիկ մարդը համարվել։ Իսկ այդ բանը այն էր, որ
նա ի թիվս այլ զավակների ուներ մի որդի, որը, թեև մրցակից չուներ իր պարթև
հասակով ու մարմնական գեդեցկությամբ, գրեթե ապուշ ու հիմար մի արարած էր,
այն էլ անհուսալի։ Նրա իսկական անունն էր Գալեզո, բայց քանի որ ո՛չ
ուսուցչի ջանքերով, ո՛չ իր հոր փաղաքշանքով ու ծեծով, ո՛չ էլ որևէ այլ
միջոցով հնարավոր չէր նրա գլուխը ո՛չ այբուբեն, ո՛չ էլ մարդավարություն
մտցնել, և քանի որ դրա հետ միասին նա ուներ կոպիտ ու անդուր ձայն և այնպիսի
շարժուձևեր, որ ավելի շուտ կպատշաճեին անասունին, քան մարդուն, բոլորը նրան
ծանակելով անվանում էին Չիմոնե, որը նրանց լեզվում նույն նշանակություն
ունի, ինչ որ մեր անասուն բառը։ Նրա անուղղելի ապուշությունը մեծ վիշտ էր
հոր համար, և երբ ի դերև եղան որդու հետ կապած բոլոր հույսերը, ապա, իր
վշտի պատճառը շարունակ աչքի առաջ չտեսնելու համար, հայրը հրամայեց, որ նա
կորչի գնա գյուղ և այնտեղ ապրի մշակների հետ։ Չիմոնեի համար դա շատ հաճելի
էր, որովհետև նրան ավելի դուր էին գալիս ռամիկ, քան քաղաքաբնակ մարդկանց
բարքերն ու սովորությունները։ Եվ ահա, երբ նա գյուղ գնալով զբաղվում էր
տեղին համապատասխան գործով, եղավ որ մի անգամ կեսօրին, մահակն ուսին դրած,
քարշ էր գալիս ագարակից ագարակ, և այդպես շրջելով՝ գնաց ու մտավ մի
ծառաստան, որն ամենագեղեցիկն էր այդ վայրում և շատ սաղարթախիտ էր, քանի որ
արդեն մայիս ամիսն էր։ Անցնելով ծառաստանի միջով և այդպես առաջ գնալով՝ նա
դուրս եկավ բարձր ծառերով շրջապատված մի մարգագետին, որի մի ծայրում բխում
էր սքանչելի ու սառնորակ մի աղբյուր։ Այս աղբյուրի մոտ նա տեսավ մարգագետնի
կանաչի վրա պառկած ու քնած մի գեղեցկուհու, որի հագուստն այնքան թափանցիկ
էր, որ գրեթե չէր թաքցնում նրա սպիտակ մարմինը, որը միայն գոտկատեղից վար
ծածկված էր մի բարակ ու սպիտակ սավանով։ Գեղեցկուհու ոտքերի մոտ պառկած և
նույնպես քնած էին նրա սպասավորները՝ երկու կին ու մի տղամարդ։

Երբ Չիմոնեն տեսավ աղջկան, ապա ծնոտը հենելով մահակին և ոչ մի խոսք
չասելով, կարծես մինչ այդ ոչ մի կնոջ կերպարանք չէր տեսել, սկսեց գերագույն
հիացմունքով ակնապիշ նայել։ Եվ ահա նա սկսեց զգալ, որ իր կոշտ ու կոպիտ
հոգում, ուր մինչ այդ, չնայած հազար ու մի խոսք ու խրատին, չէր թափանցել ոչ
մի վեհազնիվ գգացմունք, արթնանում է մի միտք, որը նրա կոպիտ ու բռի խելքին
թելադրում է, թե դա ամենաչքնաղ էակն է, որ երբևէ կարող է տեսած լինել
մահկանացուն։ Եվ ահա նա սկսեց հայել նրա մարմնի մասերը, մտքում գովելով նրա
վարսերը, որ նրան թվում էին ոսկեղեն, նրա ճակատը, քիթն ու բերանը, պարանոցն
ու թևերը, հատկապես կուրծքը, որ դեռևս քիչ էր աճած, և հանկարծ հովվից
գեղեցկության դատավոր դառնալով՝ անչափ ցանկացավ տեսնել նրա աչքերը, որ
աղջկա քնած լինելու պատճառով փակ էին, և, որպեսզի տեսներ, մի քանի անգամ
ցանկություն զգաց նրան արթնացնելու։ Բայց քանի որ աղջիկը նրան անհամեմատ
գեղեցիկ թվաց, քան մինչ այդ տեսած բոլոր կանայք, նա սկսեց տարակուսել, թե
միգուցե նա աստվածուհի է։ Բայց նա այնքան խելք ուներ, որ կարողանար
հասկանալ, որ աստվածային էակներին պետք է վերաբերվել ավելի մեծ հարգանքով,
քան մահկանացուներին, ուստի զսպեց իրեն՝ սպասելով մինչև աղջիկն ինքն
արթնանա, ու թեև այդ սպասումը նրան թվաց չափազանց երկար, այնուամենայնիվ,
համակված արտասովոր մի բավականությամբ, նա չէր կարողանում հեռանալ։

Այնպես պատահեց, որ երկար ժամանակ անցնելուց հետո աղջիկը, որի անունն էր
Եֆիգենիա, արթնացավ իր սպասավորներից շուտ և, գլուխը բարձրացնելով ու
աչքերը բացելով, տեսավ իր առջև տնկված և մահակին հենված Չիմոնեին, շատ
զարմացավ ու ասաց. «Չիմո՛նե, այս ժամին ի՞նչ ես անում այս անտառում»։ Իսկ
Չիմոնեն շրջակայքում բոլորին հայտնի էր իր գեղեցկությամբ ու անտաշությամբ,
ինչպես և իր ազնվազարմությամբ ու հոր հարստությամբ։ Եֆիգենիայի խոսքերին նա
ոչինչ չպատասխանեց, բայց հենց որ տեսավ նրա նորաբաց աչքերը, սկսեց ակնապիշ
նայել, և նրան թվում էր, թե աղջկա աչքերից ծորում է ինչ֊որ անուշ բան, որն
իր ողջ էությունը համակում է մինչ այդ անծանոթ բերկրանքով։ Երբ աղջիկը
տեսավ այդ, մտքով կասկած անցավ, թե միգուցե Չիմոնեի այդ սևեռուն հայացքին
հետևի այնպիսի բռի մի արարք, որ ամոթալի լինի իր համար։ Ուստի, իր
սպասավորներին ձայն տալով, նա ոտքի կանգնեց՝ ասելով. «Տեր ընդ քեզ,
Չիմո՛նե»։ Չիմոնեն պատասխանեց. «Ես էլ եմ գալիս քեզ հետ», ու թեև աղջիկը,
դեռևս նրանից վախենալով, հրաժարվեց նրա ընկերությունից, այնուամենայնիվ ոչ
մի կերպ չկարողացավ ազատվել նրանից, մինչև որ Չիմոնեն նրան չուղեկցեց մինչև
տուն։ Այդ անելուց հետո նա գնաց իր հոր մոտ և հայտնեց, որ այլևս ոչ մի
պայմանով չի ցանկանում մնալ գյուղում։ Թեև նրա գալը հոր և հարազատների
համար հաճելի չէր, այնուամենայնիվ նրան թողեցին իրենց մոտ, որպեսզի սպասեն
ու տեսնեն, թե պատճառն ինչ է, որ նա իր որոշումը փոխել է։ Եվ քանի որ
Եֆիգենիայի գեղեցկության շնորհիվ Ամուրի նետը թափանցել էր Չիմոնեի սիրտը,
ուր մինչ այդ մուտք չէր գործել ոչ մի վեհազնիվ զգացմունք, ապա կարճ
ժամանակում միշտ նորանոր մտքեր հայտնելով՝ նա ստիպեց զարմանալ և՛ հորը, և՛
մերձավորներին, և՛ այն բոլոր անձանց, որ նրան ճանաչում էին։ Ամենից առաջ,
նա հորը խնդրեց իրեն էլ տալ այնպիսի զգեստ ու հարգարանք, որ ունեին իր
եղբայրները, մի ցանկության, որ հայրը սիրով կատարեց։ Այնուհետև, հաճախ
շփվելով առաքինի երիտասարդների հետ և լսելով ու իմանալով, թե ինչ վարք ու
բարք է պատշաճում ազնվազարմ և, հատկապես, սիրահար մարդկանց, ի մեծ զարմանս
բոլորի, կարճ ժամանակում ոչ միայն գրել֊կարդալ սովորեց, այլև դարձավ
արժանավորագույնը իմաստասիրությամբ զբաղվողների մեջ։ Այնուհետև, և դարձյալ
Եֆիգենիայի հարուցած սիրո մղումով, նա ոչ միայն փոխեց իր զեղջկական բիրտ
ձայնը, ոչ միայն սկսեց խոսել բարեհնչուն և քաղաքաբնակին վայել ձայնով, այլև
դարձավ երգեցողության ու երաժշտության գիտակ, և ոչ ոք իր փորձառությամբ ու
խիզախությամբ չէր կարող նրա հետ մրցել ձիավարության մեջ և զորական
գործերում՝ թե՛ ցամաքի և թե՛ ծովի վրա։ Որպեսզի մեկ առ մեկ պատմած չլինենք
նրա արժանիքները, ասենք միայն, որ կարճ ժամանակում, իր առաջին
հրապուրվելուց չորս տարի էլ չանցած, նա դարձավ ամենահաճելի երիտասարդը, որն
ուներ առավել հիանալի վարք ու բարք և շատ ավելի ակնառու արժանիքներ, քան
որևէ մեկը Կիպրոսում։

Եվ այսպես, չքնաղագե՜ղ իմ դամաներ, ի՞նչ կարող ենք ասել Չիմոնեի մասին։
Իհարկե ոչինչ, քան այն միայն, որ ի վերուստ տրված և մարդկային հոգուն վայել
առաքինությունները, որոնք նախանձոտ բախտը անքակտելի հանգույցներով կապկպել
ու բանտել էր նրա սրտի մի անկյունում, միանգամից արձակվեցին։ Եվ դա արեց
սերը,— լինելով ավելի զորեղ, քան բախտը. և հանդիսանալով նիրհող խելքերի
արթնուցիչը՝ նա իր զորությամբ լույս աշխարհ հանեց այդ առաքինությունները,
որ անողորմ խավարով էին պատած, և դրանով պարզեիպարզ ցույց տվեց, թե
ինչպիսի՛ վիճակից է հանում իր զորությանը ենթակա հոգիներին և ինչպիսի՛
վիճակի է հասցնում՝ լուսավորելով իր ճառագայթներով։ Չնայած այն բանին, որ
Չիմոնեն, սիրահարված լինելով Եֆիգենիային, իրեն թույլ էր տալիս որոշ
շռայլություններ, որ սովորաբար անում են սիրահար երիտասարդները, չնայած այդ
բանին, Արիստիպը, տեսնելով, որ սերը այդ ոչխարին մարդ է դարձրել, ոչ միայն
համբեբությամբ հանդուրժում էր նրա արածը, այլև խրախուսում էր կատարել իր
բոլոր ցանկությունները։ Բայց Չիմոնեն, որ հրաժարվել էր իր Գալեզո անունից,
քանի որ, ինչպես հիշում էր, Եֆիգենիան նրան Չիմոնե էր անվան ել, ցանկանում
էր ազնիվ ընթացք տալ իր սիրույն և մի քանի անգամ փորձեց իմանալ, թե արդյոք
Եֆիգենիայի հայրը, Չիպսեոն, չի՞ համաձայնի աղջկան կնության տալ իրեն,— մի
հարց, որին Չիպսեոն միշտ պատասխանում էր, թե աղջկա ձեռքը խոստացել է
Պազիմունդին՝ Ռոդոս կղզում ապրող մի երիտասարդ ազնվականի, որին տված խոսքը
չի ուզում դրժել։

Երբ հասավ Եֆիգենիայի հարսանիքի օրը, և երբ փեսացուն մարդ ուղարկեց նրան
տանելու, Չիմոնեն ինքն իրեն ասաց. «Այժմ, ո՜վ Եֆիգենիա, ժա՛մ է ցույց
տալու, թե որքան սիրում եմ քեզ։ Քո շնորհիվ ես մարդ դարձա, իսկ եթե քեզ
տիրանամ, ապա, չեմ տարակուսում, աստվածներից և ո՛չ մեկն ինձնից երջանիկ չի
լինի։ Եվ այսպես, որոշված է. կա՛մ դու պիտի լինես իմը, կա՛մ ես պիտի
մեռնեմ»։ Այս ասելով, նա օգնություն խնդրեց մի քանի ազնվական
երիտասարդներից, որ իր ընկերներն էին, և բոլորից թաքուն պատրաստել տալով մի
նավ, որ հանդերձված էր ծովային մարտին անհրաժեշտ ամենայն ինչով, դուրս եկավ
ծով, այնտեղ սպասելով այն նավին, որով Եֆիգենիային պիտի տանեին Ռոդոս՝ իր
նշանածի մոտ։ Երբ աղջկա հայրը հարգել ու պատվել էր փեսայի ընկերներին,
վերջիններս, դուրս գալով ծով, նավի ընթացքն ուղղելով դեպի Ռոդոս՝ ափից
հեռացան։ Չիմոնեն, որ ամբողջ ժամանակ աչալուրջ հետևում էր նավի երևալուն,
նրանց հետևից հասավ հաջորդ օրը և առաջանալով ու կանգնելով ցռուկի վրա՝
բարձրաձայն գոչեց ու ասաց Եֆիգենիայի նավի վրա գտնվողներին. «Կանգնեցե՛ք,
իջեցրե՛ք առագաստները, հակառակ դեպքում պատրաստվեցեք ջախջախվելու և ծովում
խեղդամահ լինելու»։ Չիմոնեի հակառակորդներն իրենց զենքերը դուրս բերին
տախտակամած և պատրաստվեցին պաշտպանվել։ Ուստի Չիմոնեն, այդ ասելուց հետո,
վերցրեց մի երկաթե մեծ կեռ, նետեց արագ հեռացող ռոդոսցիների նավի խելը,
թափով ձիդ տվեց նրանց նավը, մոտեցրեց իր նավի խելին և, առյուծի պես
քաջաբար, առանց որևէ դիմադրության հանդիպելու, ցատկեց ռոդոսցիների նավի
մեջ՝ նրանց բանի տեղ չդնելով։ Եվ սիրուց մղված, դաշույնը ձեռին, արտասովոր
ուժով նետվեց թշնամիների մեջ և, դաշունահարելով մե՛րթ սրան, մե՛րթ նրան,
կոտորում էր ոչխարների պես։ Այդ տեսնելով, ռոդոսցիները զենքներր վար
նետեցին և գրեթե բոլորը գերի հանձնվեցին։ Այնժամ Չիմոնեն նրանց ասաց. «Ո՜վ
երիտասարդներ, կողոպուտի ծարավը չէր պատճառը, ոչ էլ այն ատելությունը, որ
կարող էի տածել ձեր նկատմամբ, այո՛, դրանք չէին պատճառը, որ ինձ ստիպեցին
հեռանալ Կիպրոսից՝ ծովում զինյալ ձեռքով ձեր վրա հարձակվելու համար, իսկ
այն, որ դրդեց այդ բանն անել, ինձ համար կլինի շատ թանկագին մի ավար, և ձեզ
համար էլ դժվար չի լինի այն զիջել ինձ։ Ուրեմն, իմացած եղեք, դա Եֆիգենիան
է, որին սիրում եմ ամեն բանից ավելի, որի սերն ինձ հարկադրեց զենքը ձեռիս
նրան խլել ձեզնից, ձեզ համարելով իմ թշնամիները, որովհետև բարեկամաբար և
հաշտությամբ նրան չկարողացա ստանալ իր հորից։ Եվ այսպես, ես ուզում եմ նրա
համար լինել նույնը, որ պիտի լիներ Պազիմունդը։ Տվե՛ք նրան ինձ և այնուհետև
տեր ընդ ձեզ»։ Երիտասարդները, ավելի շուտ նրա ուժից, քան թե իրենց
մեծահոգությունից դրդված, արտասուք հեղելով, Եֆիգենիային հանձնեցին նրան։
Տեսնելով, որ նա լալիս է, Չիմոնեն ասաց. «Արժանափա՛յլ օրիորդ, մի՛ վշտանար
բնավ, քանզի ես քո Չիմոնեն եմ, որ իմ վաղասկիզբ սիրով ավելի եմ արժանի քեզ,
քան Պազիմունդը, որին դու կապված ես հորդ տված խոսքով միայն»։ Նրան
նստեցնելով իր նավը և ռոդոսցիների ունեցվածքին ձեռք չտալով, Չիմոնեն
վերադարձավ իր ընկերների մոտ, իսկ ռոդոսցիներին թույլ ավեց հեռանալ։ Եվ
գրաված անգին ավարի համար իրեն աշխարհիս երջանկագույն մարդը համարելով,
Չիմոնեն, լացող աղջկան սփոփելու ջանքերից հետո, իր ընկերների հետ խորհեց ու
հարմար դատեց իսկույն չվերադառնալ Կիպրոս, և նրանց ընդհանուր
համաձայնությամբ նավի ընթացքն ուղղեցին դեպի Կրետե, որտեղ գրեթե բոլորը,
առանձնապես Չիմոնեն, ունեին ազգակցական հին ու նոր կապեր և մտերմական սերտ
հարաբերություններ, ուստի և հուսով էին Եֆիգենիայի հետ վտանգից զերծ մնալ։
Բայց փոփոխամիտ բախտը, որ ողորմածաբար աղջկան հանձնել էր Չիմոնեին, հանկարծ
սիրահար երիտասարդի անասելի ուրախությունը մեծ վշտի և դառնագին ողբի
փոխարկեց։ Ռոդոսցիների հեռանալուց չորս ժամ էլ չէր անցել, երբ գիշերը, որ,
նրա կարծիքով, իր անցրած գիշերներից ամենահաճելին էր լինելու, սոսկալի
փոթորիկ փրթեց, երկինքը ծածկվեց ամպերով, ծովը՝ կորստաբեր հողմերով, այնպես
որ մարդ չէր կարող որոշել ո՛չ իր անելիքը, ո՛չ ճանապարհը, ոչ էլ որևէ բան
անելու համար կանգնած մնալ տախտակամածի վրա։ Ի՞նչ հարկ պատմելու, թե որքան
տխրեց Չիմոնեն. նրան թվում էր, թե աստվածներն իր ցանկությունր կատարել են
լոկ այն դիտավորությամբ, որ մահը, որին նա առաջ կվերաբերվեր սառն
անտարբերությամբ, հիմա իրեն ավելի ցավալի թվար։ Վշտացան և նրա ընկերները,
իսկ ամենից ավելի՝ Եֆիգենիան, որ բարձրաձայն լալիս էր և բոլորից շատ
վախենում ալիքների հարվածներից։ Եվ այդպես լալով, նա անիծում էր Չիմոնեի
սերը, պարսավելով նրա հանդգնությունն ու ասելով, թե այդ փոթորկի պատճառր ոչ
այլ ինչ է, եթե ոչ այն, որ աստվածները չեն կամեցել, որ Չիմոնեն, որը ուզում
էր նրան կնության առնել նրանց կամքին հակառակ, կարողանա հաճույք ստանալ իր
ամբարտավան ցանկությունից, և ուզում են, որ նա կորստի մատնվի ողբալի մահով,
մեռնելուց առաջ տեսնելով նրա՝ Եֆիգենիայի մահը։

Եվ ահա այդ լաց ու կականի մեջ, չիմանալով ինչ անել, քանի որ հողմը գնալով
սաստկանում էր, նավավարները, չկարողանալով տեսնել ու որոշել, թե դեպի ուր
են շարժվում, գնացին ու մոտեցան Ռոդոս կղզուն։ Չճանաչելով այդ կղզին, նրանք
ամենայն կերպ ջանացին ափ հասնել, որպեսզի մարդկանց փրկեին։ Եվ բախտն
ընդառաջեց նրանց ցանկությանը՝ նավը հասցնելով մի փոքրիկ ծովախորշ, որտեղ
քիչ առաջ իրենց նավերով կանգ էին առել Չիմոնեի բաց թողած ռոդոսցիները։ Դեռ
չէին կռահել, որ մոտեցել են Ռոդոսին, երբ շառագունեց արշալույսը, երկինքը
փոքր֊ինչ պարզեց, և նրանք տեսան, որ իրենցից ընդամենը մի նետընկեց հեռու
կանգնած է այն նավը, որին մի օր առաջ թողել էին ճանապարհին։ Այդ բանից
անչափ վշտացած, վախենալով, որ միգուցե իրենց պատահի այն, ինչ և պատահեց,
Չիմոնեն հրամայեց ջանք չխնայել ծովախորշից դուրս պրծնելու համար, մտածելով,
թե դրանից հետո թող բախտն իրենց տանի ուր որ կկամենա, քանզի ուր էլ ընկնեն՝
ավելի վտանգավոր չի լինի։ Մեծամեծ ջանքեր գործադրվեցին այնտեղից դուրս
գալու համար, բայց ապարդյուն։ Սաստկաշունչ հողմը փչում էր հակառակ կողմից,
այնպես որ ոչ միայն թույլ չէր տալիս դուրս գալ նեղլիկ ծովախորշից, այլև
նրանց քշում էր դեպի ափը։ Երբ նրանք մոտեցան ափին, ռոդոսցի նավավարները, որ
իրենց նավից իջել էին, նրանց ճանաչեցին։ Նրանցից ոմանք շտապով վազեցին
մոտակա գյուղը, ուր մեկնել էին ռոդոսցի երիտասարդ ազնվականները, և նրանց
պատմեցին, թե փոթորիկը քշել ու ծովախորշ է բերել այն նավը, որի վրա գտնվում
են Չիմոնեն ու Եֆիգենիան։ Լսելով այդ, երիտասարդ ազնվականները շատ
ուրախացան և, իրենց հետ հոծ մի բազմություն վերցնելով, շտապեցին ծովափ. և
Չիմոնեին, որը յուրայինների հետ ափ իջնելով՝ մտադիր էր թաքնվել մոտակա
անտառներից մեկում, Եֆիգենիայի և մյուսների հետ միասին բռնեցին ու տարան
գյուղը։ Այնուհետև, երբ բազմաթիվ զինված մարդկանցով քաղաքից ժամանեց
Լիզիմախը, որի ձեռքին էր Ռոդոսի գերագույն իշխանությունը, նա Չիմոնեին և
նրա ընկերներին բանտ դրեց, ինչպես պահանջել էր Պազիմունդը, որն
առևանգության լուրն առնելուն պես բողոքել էր Ռոդոսի սենատին։

Եվ ահա այսպես, մեր խեղճ սիրահար Չիմոնեն կորցրեց քիչ առաջ ձեռք բերած իր
Եֆիգենիային, նրանից չքաղելով գրեթե ոչինչ, բացի մի աննշան համբույրից։
Ռոդոսի ազնվազարմ դամաներից շատերը սիրով ընդունեցին Եֆիգենիային և
փարատեցին ինչպես առևանգության վիշտը, այնպես էլ փոթորկի պատճառած
տառապանքները։ Հենց նրանց մոտ էլ նա մնաց մինչև հարսանիքի օրը։ Չիմոնեին և
նրա ընկերներին, ի հատուցումն այն բանի, որ նրանք դրանից մի օր առաջ
ազատություն էին բաշխել ռոդոսցի երիտասարդներին, կյանք շնորհվեց, թեև
Լիզիմախն ամեն կերպ ջանում էր նրանց զրկել դրանից, և նրանք դատապարտվեցին
ցմահ բանտարկության, և բանտի մեջ ապրում էին, ինչպես դժվար չէ պատկերացնել,
տխուր ու տրտում, ազատվելու ոչ մի հույս չունենալով։ Պազիմունդն ամեն կերպ
շտապեցնում էր հարսանիքը, և հենց այդ ժամանակ բախտը, ասես զղջալով Չիմոնեին
պատճառած անարդարության համար, նրան ազատելու դիտումով մի նոր խաղ խաղաց։

Պազիմունդն ուներ Օրմիզդ անունով մի եղբայր, որը տարիքով նրանից փոքր էր,
սակայն իր վեհանձնությամբ նրան չէր զիջում։ Այդ Օրմիզդը վաղուց ի վեր
բանակցություններ էր վարում, որպեսզի հաջողացներ կնության առնել քաղաքի
ազնվազարմ ու գեղեցիկ աղջիկներից մեկին՝ Կասանդրային, որին Լիզիմախը թունդ
սիրում էր, բայց այլևայլ պատճառներով նրանց հարսանիքր մի քանի անգամ
խափանվել էր։ Այժմ, երբ Պագիմունդը տեսավ, որ ստիպված է շատ ճոխ ու շքեղ
հարսանիք անել, մտածեց, թե երկու ծախս ու երկու հարսանիք անելու փոխարեն՝
ավելի լավ կլինի իր և Օրմիզդի հարսանիքն անել միևնույն օրը. ուստի վերսկսեց
բանակցել Կասանդրայի ծնողների հետ և նպատակին հասավ։ Օրմիզդն ու նա, աղջկա
ծնողների հետ միասին, որոշեցին, որ նույն այն օրը, երբ Պազիմունդը կպսակվի
Եֆիգենիայի հետ, Օրմիզդն էլ կնության կառնի Կասանդրային։ Լիզիմախը հենց որ
այդ լսեց՝ չափազանց վշտացավ, որովհետև զրկվեց այն միակ հույսից, թե եթե
Օրմիզդը Կասանդրային կնության չառնի՝ աղջիկն անպայման իրեն կհասնի, բայց,
խելոք մարդ լինելով, զայրույթը չարտահայտեց և սկսեց միտք անել, թե ինչ կերպ
խափանի այդ ամուսնությունը, և չգտավ ոչ մի հնարավոր միջոց, բացի
առևանգումից։ Թվում էր, թե նրա պաշտոնն ունեցողի համար հեշտ էր այդ բանն
անել, բայց Լիզիմախը դա ավելի անհամատեղելի էր համարում իր պատվին, քան
կհամարեր, եթե այդ պաշտոնը չունենար։ Վերջապես, երկար խորհրդածություններից
հետո պատիվը տեղի տվեց սիրո զգացումին, և նա որոշեց, ինչ էլ պատահելու
լինի, Կասանդրային փախցնել։ Մտածելով այդ գործում ընկերակիցներ ունենալու,
ինչպես և այն մասին, թե ինչ եղանակով պիտի գլուխ բերել գործը, նա հանկարծ
հիշեց Չիմոնեին, որին, նրա ուղեկիցների հետ մեկտեղ, պահում էր բանտում, և
նրան թվաց, որ Չիմոնեից լավ ու հավատարիմ ընկեր հազիվ թե գտներ։ Այդ
պատճառով էլ, նա մյուս օրը գիշերով Չիմոնեին կանչել տվեց իր սենյակը և
ասաց. «Չիմո՛նե, ինչպես մարդկանց համար աստվածները ամենալավ ու
ամենաառատաձեռն պարգևիչներն են ամենայն բանի, այդպես էլ նրանք ամենաարդար
վարձիչներն են նրանց առաքինությունների, և ում որ բոլոր հանգամանքներում
անսասան ու անդրդվելի են գտնում՝ արժանացնում են մեծ պատիվների, որպես
առավել արժանավորի։ Եվ ահա նրանք ցանկացել են, որ դու ավելի լավ ապացուցես
քո վեհանձնությունը, քան կարող էիր ապացուցել հորդ տանը, որին ես ճանաչում
եմ որպես շատ հարուստ մարդու։ Նրանք սկզբում, ինչպես ես լսել եմ, սիրո
կսկծալի տագնապներով քեզ անբան անասունից մարդ են դարձրել, հետո դաժան
բախտի միջոցով, իսկ հիմա էլ բանտով, ցանկանում են փորձել, թե արիությունդ
որքան է նվազել այն պահից ի վեր, երբ մի կարճ ժամանակ ուրախացել էիր քո
հափշտակած գանձով։ Եթե արիությունդ մնացել է նույնը, ապա գիտցիր, որ նրանք
քեզ համար երբեք ի նկատի չեն ունեցել ավելի ուրախալի բան, քան այն, որ
ներկայումս պատրաստվում են պարզել։ Եվ ես ուզում եմ քեզ բացատրած լինել, թե
ինչ է դա, որպեսզի դու վերզգաս քո առաջվա ուժը և առաջվա պես քաջագործ
լինես։ Պազիմունդը, որ ուրախանում է քո դժբախտությամբ և ի սրտե մահդ է
ցանկանում, ըստ հնարավորին շտապեցնում է իր ամուսնությունը քո Եֆիգենիայի
հետ, որպեսզի դրանով հնարավորություն ստանա վայելելու այն գանձը, որ
բարեհաճ բախտը սկզբում հանձնեց քեզ և հետո զայրանալով ձեռիցդ խլեց։ Եթե դու
սիրում ես ենթադրածիս պես, ապա ես կարող եմ իմ փորձով գիտենալ, թե այդ բանը
քեզ ինչպիսի վիշտ պիտի պատճառի. ասում եմ՝ իմ փորձով, որովհետև նրա եղբայր
Օրմիզդը նույն այդ օրը նույնպիսի անարգանք է պատճառելու ինձ՝ ամուսնանալով
Կասանդրայի հետ, որին սիրում եմ կյանքիցս ավելի։ Որպեսզի խափանած լինենք
այդ անարգանքն ու բախտի անարդարությունը, չունենք այլ միջոց, քան
արիությունը մեր հոգու, ինչպես և մեր բազուկների, որոնք հարկ է զինել
սրերով, որպեսզի կարողանանք,— դու երկրորդ, իսկ ես առաջին անգամ,—
առևանգել մեր սիրեցյալներին, քանզի եթե շատ ես ուզում ձեռք բերել, չեմ
ասում՝ ազատությունդ, որը առանց քո դամայի, կարծում եմ, քեզ համար նվազ
ցանկալի է, այլ քո սիրեցյալին, ապա, եթե ինձ օգնես ձեռնարկածս գործում,
աստվածներն իրենք նրան քո ձեռքը կհանձնեն»։

Այդ խոսքերը միանգամայն սրտապնդեցին հուսալքված Չիմոնեին, և նա առանց
հապաղելու այսպես պատասխանեց. «Լիզիմա՛խ, այդ գործի մեջ դու չես ունենա
ավելի ուժեղ ու հավատարիմ ընկեր, քան կարող եմ լինել ես, եթե իմ մասին
ասածդ կատարվի։ Ուստի ասա, թե ինչ պետք Է անեմ, և այնժամ կտեսնես, որ գալիս
եմ քո հետևից ուժի հրաշքներ գործելով»։ Լիզիմախն ասաց, «Վաղը չէ մյուս օրը
նորահարսներն աոաջին անգամ ոտք են դնելու իրենց ամուսինների տունը, այդ օրն
իրիկնամուտին մենք,— դու քո զինված ընկերներով, իսկ ես իմ ընկերներից մի
քանիսի հետ, որոնց միանգամայն վստահում եմ,— կխուժենք այդ տունը։
Խնջույքի միջից դամաներին առևանգելով, մենք նրանց կտանենք այն նավը, որ
թաքուն հարդարել եմ տվել, և ով փորձի մեզ ընդդիմանալ անխնա կսպանենք»։

Այդ միտքը Չիմոնեին դուր եկավ, և նա բանտում հանգիստ մնաց մինչև
պայմանավորյալ օրը։ Եվ ահա հասավ հարսանիքի օրը, մեծ ու փառահեղ հանդես էր
սարքված, և եղբայրների տանը չկար մի անկյուն, ուր չզգացվեր տոնական
ուրախությունը։ Այդ ժամանակ, երբ ամեն ինչ արված էր և երբ, Լիզիմախի
կարծիքով, հասել էր պատեհ ժամը, նա Չիմոնեին և նրա ընկերներին, ինչպես և իր
մտերիմներին, որոնք հագուստի տակից զինված էին, բաժանեց երեք խմբի, և մի
երկար ճառով ոգեշնչելով, խմբերից մեկը ծածուկ ուղարկեց նավահանգիստ,
որպեսզի ոչ ոք չկարողանար խանգարել նավը մտնելուն, եթե մտնելու կարիքն
զգացվեր, և մնացած երկու խմբերի հետ մոտենալով Պագիմունդի տանը, մի խումբը
թողեց դռան մոտ, որպեսզի ոչ ոք չկարողանար իրենց փակել ներսում կամ դուրս
գալուն խանգարել, ինքր Չիմոնեի և մյուսների հետ աստիճաններով վեր
բարձրացավ։ Մտնելով դահլիճը, որտեղ նորահարսները բազմաթիվ կանանց հետ
կարգավ սեղան էին նստել, բռնեցին ամեն մեկն իր սիրած աղջկան և, նրանց
հանձնելով իրենց ընկերներին, կարգադրեցին անմիջապես տանել նախապես
հարդարված նավը։ Նորահարսները, ինչպես և մյուս կանայք ու սպասավորները,
սկսեցին ճչալ ու աղաղակել, և հանկարծ չորս բոլորր լցվեց ճիչ ու տնքոցով,
մինչդեռ Չիմոնեն, Լիզիմախն ու նրանց գործակիցները, սրերը մերկացնելով,
առանց որևէ դիմադրության հանդիպելու, առաջացան դեպի սանդուղքը, քանի որ
բոլորը ետ֊ետ էին գնում ու ճանապարհ տալիս։ Երբ իջնում էին աստիճաններով,
նրանց դիմաց դուրս եկավ Պագիմունդը, որը մի մեծ գավազան առած՝ վազել֊եկել
էր այդ աղմուկ֊աղաղակի վրա։ Չիմոնեն թափով հարվածեց և երկու տապակ արեց նրա
գլուխը և դիակը գետին փռեց։ Երբ թշվառ Օրմիզդը օգնելու վազեց, Չիմոնեի
հարվածից նույնպես գետին գլորվեց։ Մյուսները, որ փորձեցին մոտենալ, կա՛մ
վիրավորվեցին, կա՛մ ետ շպրտվեցին Լիզիմախի ու Չիմոնեի ընկերների կողմից։
Թողնելով այդ տունը, որը լի էր արյունով ու ճիչերով, լացով ու վշտով,
առաջանալով համախումբ, նրանք իրենց ավարն առած՝ անարգել հասան նավին։
Դամաներին տեղավորելով նավում և իրենք էլ իրենց ընկերների հետ ներս
մտնելով, նրանք,— մինչդեռ ծովափն արդեն լցված էր զինված մարդկանցով, որ
եկել էին կանանց ազատելու,— ամբողջ թափով թիավարեցին և ուրախ սրտով
հեռացան ափից։

Երբ հասան Կրետե, ազգականներն ու բազում ընկերներ խնդությամբ դիմավորեցին
նրանց, և նրանք ամուսնացան այն դամաների հետ ու մեծ խրախճանք անելուց հետո,
ուրախ-ուրախ վայելեցին իրենց ավարը։

Այդ դեպքերի առթիվ Կիպրոսում և Ռոդոսում մեծ ու երկարատև խռովություններ և
անկարգություններ ծագեցին։ Ի վերջո գործին միջամտեցին երկու կողմի
բարեկամներն ու ազգականները և կարողացան այնպես անել, որ աքսորի մի որոշ
ժամկետի լրումից հետո Չիմոնեն ու Եֆիգենիան ողջ և առողջ վերադարձան Կիպրոս,
իսկ Լիզիմախն ու Կասանդրան՝ Ռոդոս, և նրանցից ամեն մեկը, իր սիրածի հետ և
իր հայրենի քաղաքում, ապրեց երկարատև վայելքի ու բավականության մեջ։


## Նովել երկրորդ

_Կոստանցան սիրում է Մարտուչիո Գոմիտոյին. լսելով նրա մահվան լուրը, նա,
հուսահատված, նստում է մի նավակ, որին քամին քշում-հասցնում է Սուզա։
Թունիսում Մարտուչիոյին ողջ և առողջ գտնելով, նա ներկայանում է նրան, իսկ
Մարտուչիոն, որը թագավորին տված իր խորհուրդների համար նրա մերձավորներից
մեկն էր դարձել, ամուսնանում է Կոստանցայի հետ, և, հարուստ մարդ դարձած,
նրա հետ վերադառնում Լիպարի։_

Տեսնելով, որ Պամֆիլոյի նովելն արդեն ավարտվեց, և շատ գովելով նրա պատմածը,
թագուհին Եմիլիային հրամայեց՝ մի բան պատմելով շարունակել զրույցը։ Եմիլիան
էլ սկսեց այսպես.— Ամենայն ոք իրավամբ պարտավոր է ուրախանալ այն դեպքերի
համար, որոնց մեջ նկատվում է, որ հատուցումը համապատասխան է միտումի
բնույթին, իսկ քանի որ բոլոր դեպքերում սերն ավելի արժանի է ուրախության,
քան վիշտ պատճառելու, ապա ես ավելի մեծ բավականությամբ եմ հնազանդվում
թագուհուն՝ պատմելով ներկա նյութին վերաբերող մի բան, քան հնազանդվեցի
թագավորին նախորդի առիթով։

Եվ այսպես, նրբագե՜ղ իմ դամաներ, հարկ է գիտենաք, որ Սիցիլիայի մոտ կա մի
փոքրիկ կղզի, անունը Լիպարի, որտեղ ոչ շատ առաջ ապրում էր Կոստանցա անունով
մի գեղեցկուհի, որն այնտեղ բնակվող մի շատ պատվարժան ընտանիքի զավակ էր։
Նրա վրա սիրահարվեց նույն այդ կղզյակում ապրող մի երիտասարդ, անունը
Մարտուչիո Գոմիտո, շատ հաճելի, լավ վարք ու բարքի տեր և իր գործին հմուտ մի
անձնավորություն։ Աղջիկն էլ իր հերթին այնպես սիրեց նրան, որ նրան
տեսնելուց բացի, այլ ցանկություն չուներ։ Քանի որ Մարտուչիոն ցանկանում էր
նրա հետ ամուսնանալ, մարդ ուղարկեց նրա հոր կամքն իմանալու, բայց սա
պատասխանեց, թե չի ուզում աղջկան տալ նրան, որովհետև նա աղքատ է։ Խիստ
զայրանալով, որ աղջկա ձեռքը մերժում են իր աղքատության պատճառով,
Մարտուչիոն իր ընկերներից ու ազգականներից մի քանիսի հետ մի փոքրիկ նավ
հարդարեց և երդվեց երբեք չվերադառնալ Լիպարի, մինչև որ հարուստ մարդ
չդառնա։ Եվ հեռանալով կղզուց, սկսեց ծովահենությամբ զբաղվել, կողոպտելով
յուրաքանչյուրին, ով իրենից թույլ էր։ Եվ այդ գործում նրա բախտը կարող էր
շատ բանել, եթե նա կարողանար չափավորել իր հաջողությունը. սակայն
Մարտուչիոն և նրա ընկերները չգոհացան կարճ ժամանակում ձեռք բերած չտեսնված
հարստությամբ և երբ ցանկացան ավելի հարստանալ, այնպես պատահեց, որ մի
անգամ, երկարատև պաշտպանությունից հետո, սարակինոս նավազները նրանց բռնեցին
ու կողոպտեցին, շատերին ծովը նետեցին, նավը ջրասույզ արին, իսկ
Մարտուչիոյին տարան Թունիս, որտեղ, բանտ դրվելով, նա երկար ժամանակ թշվառ
կյանք անցրեց։

Եվ ահա լուր հասավ Լիպարի, թե Մտրտուչիոյի նավի վրա գտնվողներն անխտիր
խեղդամահ են եղել։ Աղջիկը, որ անչափ վշտացել էր Մարտուչիոյի հեռանալու
համար, լսելով, որ նա մյուսների հետ ծովում խեղդվել է, երկար լացուկոծ արեց
և որոշեց կենդանի չմնալ։ Բայց քանի որ ինքն իրեն սպանելու արիություն
չուներ, նա անխուսափելի մահվան մի նոր միջոց խորհեց։ Գիշերը գաղտնի դուրս
գալով հոր տնից և հասնելով նավահանգիստ, նա պատահմամբ նկատեց նավերից հեռու
կանգնած մի ձկնորսական նավակ, որի կայմը, առագաստն ու թիերն իրենց տեղումն
էին, քանզի տերերը միջից հենց նոր էին դուրս եկել։ Եվ քանի որ նա, ինչպես
այն կղզու բոլոր կանայք, նավելու գործին մի քիչ ծանոթ էր, շտապով նստեց
նավակը և թիավարելով փոքր֊ինչ խորանալով ծովում բացեց առագաստները, թողեց
թիերն ու ղեկը և իրեն քամու քմահաճույքին հանձնեց, մտածելով, որ քամին
անպայման շուռ կտա անբեռ ու անղեկակալ նավակը, կամ խփելով որևէ ժայռի՝
ջարդուխուրդ կանի, որի հետևանքով ինքը, եթե նույնիսկ ցանկանա, չի կարողանա
փրկվել և անպայման ջրասույզ կլինի, և գլուխը փաթաթելով թիկնոցով ու հետն էլ
լալով, պառկեց հատակին։

Բայց պատահեց բոլորովին այլ բան, քան նա սպասում էր, որովհետև այդ ժամանակ
հյուսիսահողմը շատ թույլ էր փչում, ծովը խաղաղ էր, և նավակը լողում էր
հանգիստ, այնպես որ հաջորդ երեկոյին նա գտնվում էր Թունիսից մի հարյուր
մղոն այն կողմը, Սուզա կոչված ծովեզրյա քաղաքի մոտ։ Աղջիկը գլխի չընկավ, որ
ավելի շուտ ցամաքի վրա է, քան ծովի, որովհետև նրան, որ պառկած էր, ոչինչ
չէր դրդում գլուխը բարձրացնել, առանց այն էլ որոշել էր շուրջը չնայել։ Երբ
նավակը թափով զարնվեց ափին, այնտեղ պատահմամբ մի աղքատ կին կար, որ
հավաքում էր չորացնելու համար արևի տակ փռած ձկնորսական ցանցերը։ Նավակը
տեսնելով, նա շատ զարմացավ, որ նրան թույլ են տվել այդպես առագաստալիր
լողալով խրվել ծովափնյա ավազի մեջ։ Մտածելով, որ երևի մեջը ձկնորսները քնած
են, նա մոտեցավ նավակին, բայց նրա մեջ չտեսավ ոչ ոքի, բացի խորը քնած
աղջկանից, որին մի քանի անգամ ձայնեց։ Վերջապես արթնացնելով աղջկան և նրա
հագուստից կռահելով, որ քրիստոնեուհի է, կինը նրան իտալերեն հարցրեց, թե
ինչպե՞ս է պատահել, որ այդ նավակով մեն֊մենակ հասել է այդտեղ։ Լսելով լատին
բարբառը, աղջիկը կասկածի մեջ ընկավ, թե միգուցե քամին իրեն նորից ետ է
տարել Լիպարի։ Հապշտապ ոտքի կանգնելով, նա ուշադիր նայեց շուրջը և, վայրը
չճանաչելով ու իրեն գտնելով ցամաքի վրա, բարի կնոջը հարցրեց, թե որտե՞ղ է
գտնվում։ Կինը պատասխանեց. «Աղջի՛կս, դու գտնվում ես Բերբերիայում, Սուզայի
մոտ»։ Այդ լսելուն պես՝ աղջիկն սկսեց գանգատվել, որ աստված չցանկացավ իրեն
մահ տալ, և անարգվելուց վախենալով ու չիմանալով ինչ անել, նստեց նավակի մոտ
և սկսեց լալ։ Այդ տեսնելով, կինը նրան խղճաց և մի կերպ համոզելով տարավ իր
խրճիթը, ուր աղջիկը նրան պատմեց, թե ինչպես է ընկել այդտեղ։ Տեսնելով, որ
նա դեռ ոչինչ չի կերել, կինը առաջարկեց իր քարթու հացը, մի քիչ ձուկ ու
խմելու ջուր, և այնքան թախանձեց, որ աղջիկը տեղի տվեց և սկսեց ուտել։
Այնուհետև Կոստանցան նրան հարցրեց, թե նա ի՞նչ ազգից է, որ իտալերեն այդպես
լավ է խոսում։ Կինը պատասխանեց, թե ծնվել է Տրապանում, անունն է Կարապրեզա
և այստեղ ծառայում է քրիստոնյա ձկնորսների մոտ։ Լսելով Կարապրեզա անունը,
աղջիկը, չնայած որ սաստիկ վշտացած էր, ինքն էլ չիմանալով, թե ինչի դրդմամբ,
դա լավ նշանակ համարեց, սկսեց անորոշ մի հույս տածել, և նրա մեջ մեռնելու
ցանկությունը նվազեց։ Չհայտնելով, թե ինքն ո՛վ է և որտեղի՛ց է եկել, նա
բարի կնոջը խնդրեց, որ աստծո սիրուն խղճա նրա ջահելությանը և մի խորհուրդ
տա, թե ինչպես վարվի, որ իրեն որևէ անարգանք չպատճառեն։ Լսելով աղջկա
ասածը, Կարապրեզան, որպես բարի կին, նրան թողեց խրճիթում, գնաց ուռկանները
շտապ հավաքեց և, վերադառնալով, նրան փաթաթեց իր թիկնոցի մեջ ու տարավ Սուզա
և տեղ հասնելուց հետո ասաց. «Կոստանցա, քեզ կտանեմ մի շատ բարի
սարակինոսուհու տուն. նրա մոտ ես հաճախ, պետք լինելիս, գործ եմ անում. նա
պառավ է և շատ գթասիրտ։ Քեզ կներկայացնեմ որքան կարելի է լավ և միանգամայն
վստահ եմ, որ նա քեզ սիրով կընդունի և հետդ հարազատ ծնողի պես կվարվի, իսկ
դու, ապրելով նրա մոտ, ամեն կերպ ջանա նրան հաճոյանալ, մինչև որ տերը քեզ
ավելի լավ բախտի արժանացնի»։ Եվ ինչպես ասել էր, այնպես էլ արեց։
Սարակինոսուհին, որ արդեն զառամյալ կին էր, Կարապրեզայի պատմածը լսելով՝
ուշադիր նայեց աղջկա դեմքին և սկսեց լաց լինել, ապա նրան գրկելով ու ճակատը
համբուրելով տարավ իր տունը, ուր ապրում էր մի քանի չամուսնացած կանանց
հետ՝ զանազան ձեռառործ իրեր պատրաստելով մետաքսից, արմավենու փայտից ու
կաշվից։ Մի քանի օր չանցածճ աղջիկն արդեն սովորեց որոշ բան անել, սկսեց
նրանց հետ աշխատել, և շուտով տանտիրուհուն ու մյուս կանանց այնպես դուր
եկավ ու այնպիսի սիրո արժանացավ, որ անկարելի է պատմել։ Կարճ ժամանակում նա
սովորեց նաև նրանց լեզուն։

Մինչ աղջիկն ապրում էր Սուզայում, իսկ հոր տանը նրա մահն էին ողբում՝
համարելով մեռած, Թունիսում իշխում էր Մարիաբդելա թագավորը։ Եվ եղավ որ մի
գրանադացի անվանի և զորավոր երիտասարդ ընդվզելով ոտքի ելավ ու հայտարարեց,
թե Թունիսի թագավորությունը իրեն է պատկանում, և մեծաքանակ զորք ժողովելով՝
կռվի դուրս եկավ Թունիսի թագավորի դեմ, որպեսզի նրան վռնդեր
թագավորությունից։ Դեպքի լուրը բանտում հասավ Մարտուչիո Գոմիտոյին։ Քանի որ
նա բերբերների լեզուն լավ գիտեր և լսել էր, որ Թունիսի թագավորը
պաշտպանվելու համար մեծ ուժեր է հավաքում, մի անգամ իր և իր ընկերների վրա
հսկող պահակին ասաց. «Ես համոզված եմ, որ, եթե արքայի հետ խոսելու
հնարավորություն ունենայի, նրան մի այնպիսի խորհուրդ կտայի, որ այս
պատերազմից հաղթող դուրս կգար»։ Պահակը նրա ասածը հաղորդեց իր պետին, սա էլ
թագավորին։ Թագավորը հրամայեց Մարտուչիոյին իր մոտ բերել և երբ նրան
հարցրեց, թե ի՞նչ խորհուրդ է ցանկանում տալ, նա պատասխանեց. «Տե՛ր իմ, եթե
անցյալում, երբ ձեր երկրում եղել եմ, ճիշտ եմ նկատել այն հնարները, որ
գործադրում եք ձեր մղած ճակատամարտերում, ապա ինձ թվում է, որ դուք մարտի
եք հանում ավելի մեծ թվով նետաձիգներ, քան որևէ այլ պատերազմող. ուստի, եթե
հնար գտնվեր, որ ձեր հակառակորդի նետաձիգները նետերի պակաս զգային, իսկ
ձերոնք ունենային պետք եղածին չափ, համոզված եմ, ճակատամարտը դուք պիտի
շահեիք»։ Այդ խոսքի վրա թագավորն ասաց. «Անկասկած, եթե հնար լիներ այդ
անելու, ես վստահ կլինեի իմ հաղթանակին»։ Մարտուչիոն պատասխանեց. «Տե՛ր իմ,
բավական է միայն, որ ցանկանաք, իսկ այդ բանը շատ լավ կարելի է գլուխ բերել.
լսեցեք ասեմ, թե ինչ պիտի արվի։ Հարկավոր է, որ դուք հրամայեք ձեր
նետաձիգների աղեղների համար պատրաստել ավելի բարակ լարեր, քան այն լարերը,
որ սովորաբար գործածում են բոլորը, և ապա պատրաստել այնպիսի նետեր, որոնց
սուփարի կտրվածքը հարմարվի միայն այդ բարակ լարերին։ Բայց դա պետք է անել
խիստ գաղտնի, որպեսզի հակառակորդը չիմանա, այլապես կարող է հակամիջոց
գտնել։ Իսկ ասածիս խորհուրդն այս է. երբ ձեր թշնամու նետաձիգներն սպառած
լինեն իրենց նետերը, իսկ ձերոնք էլ իրենցը, ապա, ինչպես գիտեք, կռվի
ժամանակ ձեր թշնամիներն ստիպված կլինեն հավաքել ձերոնց արձակած նետերը, իսկ
ձերոնք՝ նրանցը։ Բայց հակառակորդներն ի վիճակի չեն լինի օգտագործելու ձեր
զինվորների արձակած նետերը, որովհետև դրանց սուփարները նեղ կտրվածք
կունենան, որոնց չեն կարող հարմար գալ հաստ լարերը, մինչդեռ ձերոնք,
ընդհակառակը, կօգտվեն հակառակորդի նետերից, քանի որ բարակ լարը շատ լավ
հարմարվում է լայն կտրվածք ունեցող նետերին. այդպիսով, ձերոնք նետեր շատ
կունենան, մինչդեռ նրանք նետերի պակաս կզգան»։

Թագավորը, որ խելոք մարդ էր, հավանեց Մարտուչիոյի խորհուրդը, որին ճշտորեն
հետևելով՝ պատերազմից հաղթող դուրս եկավ. դրա շնորհիվ Մարտուչիոն արժանացավ
նրա ողորմածությանը և հարուստ ու ազդեցիկ մարդ դարձավ։ Շուտով նրա այդ
հաջողության լուրը տարածվեց երկրով մեկ, և Կոստանցան լսեց, որ Մարտուչիո
Գոմիտոն, որին վաղուց մեռած էր համարել, տակավին ողջ է։ Ուստի և սերը, որ
աղջկա սրտում սկսել էր պաղել, արծարծվեց անսպասելի մի բոցկլտումով և,
հետզհետե սաստկանալով, հարություն տվեց նրա մեռյալ հույսին։ Այդ պատճառով
էլ, գլխին եկածն անկեղծորեն պատմելով այն բարի կնոջը, որի տանը կենում էր,
նա ասաց, թե ցանկանում է գնալ Թունիս, որպեսզի աչքերն էլ հագենան նրանով,
որին տեսնելու ցանկությունը հարուցել են լուրերին հասու ականջները։ Պառավ
սարակինոսուհին շատ գովեց նրա մտադրությունը և, կարծես հարազատ մայրը
լիներ, նրա հետ նավակ նստելով գնաց Թունիս, որտեղ նրանք մեծ հարգ ու պատվով
հյուրընկալվեցին պառավի մի բարեկամուհու տանը։ Եվ քանի որ նրանց հետ գնացել
էր նաև Կարապրեզան, պառավը սրան ուղարկեց Մարտուչիոյի մասին տեղեկություն
իմանալու։ Սա էլ տեղեկանալով, որ նա կենդանի է և մեծ պաշտոն ունի, այդ
մասին հայտնեց Կոստանցայի տիրուհուն։ Բարի պառավը հաճեցավ ինքը լինել այն
ավետաբերը, որ Մարտուչիոյին պիտի հայտներ նրա Կոստանցայի գալուստը։ Եվ մի
անգամ գնալով այն վայրը, ուր Մարտուչիոն լինում էր սովորաբար, նրան ասաց.
«Մարտո՛ւչիո, իմ տանը իջևանել է քո սպասավորը, որն եկել է Լիպարիից և
ցանկանում է քեզ հետ գաղտնի խոսել, դրա համար էլ, ոչ ոքի չվստահելով, նրա
ցանկությամբ ինքս եմ եկել այդ մասին քեզ հայտնելու»։ Մարտուչիոն
շնորհակալություն հայտնեց ու ապա գնաց նրա տունը։ Երբ աղջիկը Մարտուչիոյին
տեսավ, քիչ մնաց ուրախությունից մեռներ և, այլևս իրեն զսպել չկարողանալով,
բազկատարած առաջ նետվեց ու գրկեց նրան և, անցյալ դժբախտությունների ու
ներկա ուրախության տպավորությունից համրացած, ոչ մի խոսք չասելով սկսեց
կամացուկ լաց լինել։ Աղջկան տեսնելով, Մարտուչիոն մի պահ կանգնած էր
զարմացած, իսկ հետո մի խորունկ հառաչ արձակելով՝ ասաց. «Ո՜հ, իմ Կոստա՛նցա,
ուրեմն կենդանի՞ ես։ Շատ վաղուց էի լսել, որ անհետ կորել ես, և մեր երկրում
ոչ մի տեղեկություն չունեին քեզնից»։ Այդ ասելով, նա խանդաղատանքից լաց
եղավ, գրկեց ու համբուրեց նրան։ Կոստանցան Մարտուչիոյին պատմեց իրեն
պատահած բոլոր դեպքերը, ինչպես և այն հարգ ու պատվի մասին, որոնց արժանացել
էր ազնվազարմ սարակինոսուհու տանը ապրելիս։

Երկար զրույցից հետո աղջկանից բաժանվելով, Մարտուչիոն գնաց իր տեր թագավորի
մոտ և նրան պատմեց ինչ որ պատահել էր — ինչպես իր, այնպես էլ աղջկա
ձախորդությունները, և ասաց նաև, որ, եթե թագավորը համաձայն լինի, կցանկանա
Կոստանցայի հետ ամուսնանալ ըստ մեր ծեսի։ Թագավորը շատ զարմացավ այդ ամենի
վրա, ապա աղջկան կանչելով իր մոտ և նրանից լսելով, որ իսկապես ամեն ինչ
Մարտուչիոյի պատմածի պես է եղել, ասաց. «Դու իրավամբ արժանի ես Մարտուչիոյի
պես ամուսին ունենալու»։ Հրամայելով մեծ ու սքանչելի նվերներ բերել, նա այդ
նվերների մի մասը տվեց աղջկան, մյուսը՝ Մարտուչիոյին, հետն էլ տվեց իր
համաձայնությունը՝ միմյանց նկատմամբ լինելու այնպես, ինչպես յուրաքանչյուրը
կցանկանա։ Մարտուչիոն էլ իր հերթին մեծապես պատվեց Կոստանցայի
բարերարուհուն, շնորհակալություն հայտնեց մատուցած ծառայությունների համար
և, նրա պատվին ու ծագումին վայել ընծաներ բերելով և նրան հանձնելով աստծո
ողորմությանը, հեռացավ Կոստանցայի հետ, որը շատ լացեց այդ բաժանման համար։
Այնուհետև, թագավորի բարեհաճությամբ նստելով փոքրիկ մի նավ, հետներն
առնելով նաև Կարապրեզային, նրանք բարենպաստ քամու ուղեկցությամբ վերադարձան
Լիպարի, որտեղ նրանց ընդունեցին այնպիսի մի հանդեսով, որ անկարելի է
պատմել։ Այստեղ Մարտուչիոն ամուսնացավ Կոստանցայի հետ, երևելի ու շքեղ
հարսանիք արեց, և նրանք, հաշտ ու խաղաղ, երկար վայելեցին իրենց սերը։


## Նովել երրորդ

_Պիետրո Բոկամացան փախչում է Անյոլելլայի հետ. հանդիպում է ավազակների.
աղջիկը փախչում է անտառ, և այստեղ նրան առաջնորդում են մի դղյակ։ Պիետրոյին
բռնում են ավազակները, բայց նա ազատվում է։ Մի քանի ձախորդություններից
հետո ընկնում է այն դղյակը, որտեղ գտնվում էր Անյոլելլան, ամուսնանում է
նրա հետ, և միասին վերադառնում են Հռոմ։_

Ներկա գտնվողների մեջ չեղավ մեկը, որ չգովեր Եմիլիայի նովելը։ Տեսնելով, որ
նա ավարտեց պատմելը, թագուհին, դառնալով Ելիզային, հրամայեց իր նովելը
պատմել։ Ելիզան, որ նրան հնազանդվելու ցանկությամբ այրվում էր, այսպես
սկսեց.— Ես պատկերացնում եմ, գեղանի դամաներ, գիշերն այն չարաբաստիկ, որ
անցրին երկու բավական անխոհեմ երիտասարդներ, բայց քանի որ այդ գիշերին
հաջորդեցին շատ ու շատ ուրախ օրեր՝ ցանկանում եմ այդ մասին պատմել, քանզի
դա մեր նպատակին համապատասխան է։

Հռոմում, որ մի ժամանակ աշխարհի գլուխն էր, իսկ հիմա՝ պոչը, ոչ այնքան
վաղուց ապրում էր այդ քաղաքի շատ հարգված գերդաստաններից մեկին պատկանող մի
երիտասարդ, անունը Պիետրո Բոկամացա, որը սիրահարվեց Անյոլելլա անունով մի
գեղեցիկ ու վայելչաշնորհ աղջկա, որի հայրն էր հասարակ ծագում ունեցող, բայց
հռոմայեցիներից շատ սիրված ոմն Ջիլիոձո Սաուլլայ. և սիրահարվելով, նա
կարողացավ այնպես անել, որ աղջիկն էլ իր կողմից նրան սիրեց ոչ պակաս։ Այդ
հրաբորբոք սիրուց մղված և անկարող լինելով դիմանալ աղջկան տիրանալու տենչի
պատճառած սոսկալի տառապանքին, նա խնդրեց նրա ձեռքը։ Երբ երիտասարդի
հարազատներն այդ լսեցին, սկսեցին նրան հանգիստ չտալ և հանդիմանել իր
մտադրության համար։ Միևնույն ժամանակ պատվիրեցին Ջիլիոձո Սաուլլային ասել,
որ նա ոչ մի դեպքում չհամաձայնի Պիետրոյի առաջարկին, այլապես՝ նրան երբեք
բարեկամ ու ազգական չեն համարի։ Տեսնելով, որ իր առջև փակված է նպատակին
հասնելու միակ ճանապարհը, Պիետրոն քիչ մնաց վշտամահ լիներ։ Եթե Ջիլիոձոն
համաձայն լիներ, նա պատրաստ էր աղջկա հետ ամուսնանալ հակառակ իր
հարազատների կամքի։ Պիետրոն որոշեց, աղջկա համաձայնությունն առնելու
դեպքում, այնպես անել, որ այդ բանն անպայման գլուխ գա, և մի երրորդ անձի
միջոցով իմանալով, որ աղջիկը համաձայն է, նրա հետ պայմանավորվեց Հռոմից
փախչել։

Պատրաստելով ինչ որ անհրաժեշտ էր, մի առավոտ շուտ վեր կենալով, Պիետրոն
աղջկա հետ ձի նստեց և դիմեց դեպի Անանիա, որտեղ անձնվեր բարեկամներ շատ
ուներ։ Եվ այսպես անցնելով իրենց ճանապարհը, հնարավորություն չունենալով
կատարելու բնության խորհուրդը, քանզի վախենում էին հետապնդումից, նրանք
ընթանում էին զրուցելով և մերթ ընդ մերթ համբուրվելով։

Եվ որովհետև Պիետրոն լավ չգիտեր ճանապարհը, այնպես պատահեց, որ նրանք,
Հռոմից ութ մղոն հեռացած, աջ գնալու փոխարեն դեպի ձախ թեքվեցին։ Դեռ երկու
մղոն էլ չէին անցել, որ մի մոտիկ ամրոց տեսան։ Ամրոցից էլ նրանց նկատեցին,
և իսկույն այնտեղից դուրս եկան տասը-տասներկու զինյալներ։ Երբ սրանք
բավական մոտեցել էին, աղջիկը նկատեց և ճչալով՝ «Փախչե՛նք, Պիետրո, նրանք
ցանկանում են մեզ վրա հարձակվել»,— ձիու գլուխը շուռ տվեց դեպի թավ
անտառը, ուժգնորեն խթանելով և պինդ, կառչելով թամբից, իսկ ձին խթանի
ծակոցներն զգալով նրան արշավասույր տարավ անտառի միջով։ Պիետրոն, որն ավելի
շատ աղջկա դեմքն էր դիտում, քան իր ճանապարհը, նրա պես շուտ չէր նկատել
զինյալների մոտենալը, և երբ դեռ շուրջն էր նայում, որ տեսներ, թե որ կողմից
են գալիս, հանկարծակիի բերվեց և բռնվեց։ Հրամայելով իջնել ձիուց, նրանք
Պիետրոյին հարցրին, թե ի՞նչ մարդ է, և երբ նա պատասխանեց՝ սկսեցին իրար մեջ
խորհուրդ անել և ասացին. «Այս մարդը մեր թշնամիների բարեկամն է. ինչպե՞ս
վարվենք հետը, ավելի լավ է շորերն ու ձին վերցնենք, իսկ իրեն, ի
խայտառակություն Օրսինիի, կախենք որևէ կաղնուց»։ Երբ բոլորը համաձայնեցին
այդ որոշմանը, Պիետրոյին հրամայեցին մերկանալ։ Մինչ նա, իր դժբախտությունը
նախազգալով, մերկանում էր, եղավ որ առնվազն քսանհինգ մարդուց բաղկացած մի
դարանազոր, հանկարծակի հայտնվելով, հարձակվեց այդ մարդկանց վրա՝
աղաղակելով. «Մահ դրանց»։ Անակնկալի գալով, նրանք Պիետրոյին թողին և
փորձեցին պաշտպանվել, սակայն տեսնելով, որ հարձակվողների թիվն ավելի մեծ է,
քան իրենցը, փախուստի գիմեցին՝ նրանց կողմից հետապնդվելով։ Այդ տեսնելով,
Պիետրոն իսկույն շորերը հավաքեց, թռավ ձիու վրա և ամբողջ թափով սուրաց հենց
այն ճանապարհով, որով, ինչպես նկատել էր, փախել էր աղջիկը։ Բայց նա
անտառում ո՛չ ճանապարհ տեսավ, ո՛չ արահետ, ո՛չ էլ ձիու սմբակների հետք։ Երբ
նրան թվաց, որ արդեն ապահով է զինյալների և նրանց վրա հարձակվողների ձեռքն
ընկնելու վտանգից, սիրած աղջկան չգանելով և իրեն աշխարհիս ամենադժբախտ
մարդը համարելով, սկսեց լաց լինել և անտառում դեսուդեն ընկած՝ ձայն տալ
աղջկան։ Սակայն նրան ոչ ոք չէր պատասխանում։ Պիետրոն սիրտ չէր անում ետ
դառնալ, իսկ եթե առաջ գնար՝ չգիտեր, թե ուր դուրս կգար։ Մյուս կողմից էլ
անտառում ապրող գազաններից էր վախենում, և արդեն մտովին պատկերացնում էր,
թե ինչպես որևէ արջ կամ գայլ աղջկան բզկտում է։ Եվ այսպես ձայն տալով ու
աղաղակելով, խեղճ Պիետրոն ամբողջ օրը թափառեց անտառում, երբեմն
վերադառնալով միևնույն տեղը, մինչդեռ կարծում էր, թե առաջ է գնում։ Եվ նա
ձայն տալուց ու լալուց, վախից ու երկար ժամանակ սոված մնալուց այնքան էր
ուժասպառ եղել, որ արդեն չէր կարողանում առաջ գնալ։ Տեսնելով, որ գիշերը
վրա է հասնում, և այլևս չիմանալով ինչ անել, մի մեծ կաղնու հանդիպելով նա
ձիուց իջավ, ձին կապեց նրա բնին, իսկ ինքը բարձրացավ ծառը, որպեսզի վայրի
գազանների կեր չդառնար։ Ու երբ շուտով ծագեց լուսինը և եղանակն էլ պարզեց,
Պիետրոն վայր ընկնելու ահից չհամարձակվեց քնել, թեև, եթե նույնիսկ ի վիճակի
լիներ այդ անելու, վիշտն ու սիրած աղջկա մասին մտածելը նրան թույլ չէին տա
աչքը փակել. և այսպես, հառաչելով ու ողբալով և իր բախտն անիծելով, նա մինչև
լույս անքուն մնաց։

Անյոլելլան, որը, ինչպես վերևում ասացինք, փախուստի էր դիմել, չգիտեր թե
դեպի որ կողմը շարժվեր, եթե ոչ դեպի այն կողմը, ուր իր կամքով նրան տանում
էր ձին. և այդպես այնքան խորացավ անտառում, որ այլևս չէր կարողանում
որոշել, թե որ կողմից էր այնտեղ մտել, այդ պատճառով էլ Պիետրոյի պես ամբողջ
օրը թափառեց այդ անմարդ վայրերում, մե՛րթ դադար առնելով, մե՛րթ առաջ
շարժվեչով, մե՛րթ լալով ու ճչալով և իր սև բախտը ողբալով։ Վերջապես,
տեսնելով, որ Պիետրոն չի երևում, իրիկնամուտի դեմ մի արահետ մտավ, որով և
ձին սկսեց առաջանալ։ Երբ ավելի քան երկու մղոն անցել էր, հեռվում մի խրճիթ
նկատեց և ամենայն արագությամբ սլացավ դեպի խրճիթն այդ, ուր գտավ մի
ծերունու և նրա պառավ կնոջը։ Սրանք, տեսնելով, որ աղջիկը մենակ է, հարցրին.
«Աղջի՛կս, այս ուշ ժամին մեն֊մենակ ի՞նչ ես անում այսպիսի տեղում»։ Աղջիկը
լալով պատասխանեց, որ անտառում իր ընկերներին կորցրել է, և հարցրեց, թե
Անանիան շա՞տ է հեռու։ Բարի ծերուկն ասաց. «Սա Անանիայի ճանապարհը չէ, իսկ
մինչև քո ուզած տեղը տասներկու մղոնից էլ շատ կլինի»։ Այնժամ աղջիկն ասաց.
«Իսկ այս կողմերում որևէ շեն չկա՞, ուր կարելի լիներ իջևանել»։ Դրան բարի
ծերուկը պատասխանեց. «Մոտերքում այնպիսի շեն չկա, որ կարողանաս լուսով
հասնել»։ Այնժամ աղջիկը հարցրեց. «Քանի որ չեմ կարողանա ուրիշ տեղ գնալ,
չէի՞ք հաճի այս գիշեր, ի սեր արարչի, ինձ ապաստան տալ»։ Ծերուկը
պատասխանեց. «Աղջիկս, մեզ համար հաճելի է, որ դու գիշերը մնաս մեզ մոտ,
սակայն մեր պարտքն է քեզ ասել, որ այս տեղերում զօր ու գիշեր բարեկամ ու
թշնամի մարդկանց չար խմբեր են քարշ գալիս, որոնք շատ անգամ մեզ
անհանգստացնում են ու մեծ վնասներ տալիս, և եթե, հակառակի պես, այս գիշեր
նրանք գան այստեղ ու տեսնեն, որ դու այսպես ջահել ես ու գեղեցիկ, քեզ
կնեղացնեն ու անամոթ բաներ կանեն, իսկ մենք էլ չենք կարողանա օգնել։ Մենք
որոշեցինք քեզ զգուշացնել, որպեսզի հետո, երբ այդպիսի բան լինի, մեզ
չմեղադրես»։ Տեսնելով, որ օրը տարաժամ է, աղջիկը, չնայած որ ծերունու
խոսքերից վախեցավ, ասաց. «Եթե աստված կամենա՝ ի՛նձ էլ, ձե՛զ էլ այդ
փորձանքից կազատի, իսկ եթե ձեր ասածը կատարվելու է, ավելի լավ է տանջվել
մարդկանց ձեռքով, քան թե անտառում գազաններից հոշոտվել»։ Այդ ասելով և
ձիուց իջնելով, նա մտավ այդ խեղճ մարդու տունը, բաժանելով նրանց աղքատիկ
ընթրիքը, անդադար հառաչելով ու ողբալով իր չար բախտն ու Պիետրոյի անհուսալի
վիճակը։

Լուսաբացը մոտ էր արդեն, երբ նա մոտեցող մարդկանց ոտնաձայներ լսեց, ուստի
վեր կացավ, դուրս եկավ խրճիթի հետևում գտնվող ընդարձակ բակը և, նրա մի
անկյունում խոտի դեզ տեսնելով, մոտեցավ, որ մեջը թաքնվի, և եթե այն մարդիկ
մտնեին բակը, այնքան էլ հեշտ չպիտի գտնեին նրան։ Հազիվ էր թաքնվել, երբ
նրանք,— իսկ դա չարագործների մի մեծ խումբ էր,— մոտեցան խրճիթի դռանը,
ստիպեցին բանալ և, ներս մտնելով ու աղջկա ձին տեսնելով, հարցրին, թե
ներսում ով կա։ Բարի ծերուկը տեսնելով, որ աղջիկը չի երևում, ասաց. «Այստեղ
մեզնից բացի մարդ չկա, իսկ այս ձին, որ ով գիտե ումից է փախել, իրիկունը
վազեվազ եկավ մեզ մոտ, մենք էլ ներս առանք, որ գայլերը չուտեն»։— «Քանի
որ տեր չունի,— ասաց հրոսակապետը,— մեզ պետք կգա»։ Այնուհետև նրանք
տեղավորվեցին խրճիթում, իսկ նրանց մի մասը դուրս եկավ բակը և նիզակներն ու
վահանները վար դրեց։ Եղավ, որ նրանցից մեկի խելքին փչեց նիզակը խրել դեզի
մեջ, և մազ մնաց սպաներ աղջկան, սա էլ քիչ մնաց մատներ իր տեղը, որովհետև
նիզակն այնքան մոտիկից անցավ ձախ ստինքի կողքով, որ հագուստը պատռեց, և նա
կարծելով, թե խոցված է, ուզում էր ճչալ, սակայն հիշելով, թե որտեղ է
գտնվում, և ուշքի գալով, ձայն չհանեց։ Հրոսակները, այստեղ֊այնտեղ
տեղավորվելով, ո՛րը այծի, ո՛րը ուրիշ կենդանու միս խորովելով, կուշտ
ուտելով ու խմելով, գնացին իրենց գործին՝ աղջկա ձին էլ տարան հետները։ Երբ
նրանք փոքրինչ հեռացան, բարի ծերուկը կնոջը հարցրեց. «Ի՞նչ եղավ այն
աղջիկը, որ իրիկունը մեզ մոտ եկավ»։ Կինը պատասխանեց, որ տեղեկություն
չունի, և գնաց նրան փնտրելու։ Այդ ժամանակ աղջիկը, գլխի ընկնելով, որ
ավազակները գնացել են, դուրս եկավ դեզի միջից, և ծերուկը շատ ուրախացավ՝
տեսնելով, որ նա նրանց ձեռքը չի ընկել, և քանի որ արդեն լույսը բացվում էր,
ասաց. «Արդեն լուսանում է, եթե ուզում ես, քեզ կտանենք այն դղյակը, որ
այստեղից հինգ մղոն է հեռու։ Դու այնտեղ վտանգից ապահով կլինես։ Միայն թե
ոտքով պիտի գնաս, որովհետև այն անզգամները, որ հենց նոր գնացին, ձիդ տարել
են»։ Աղջիկը հաշտվեց այդ կորստյան հետ և խնդրեց, որ աստծու սիրույն իրեն
առաջնորդեն այն դղյակը։ Եվ ճանապարհ ընկնելով, նրանք ժամը երկուս և կեսին
տեղ հասան։ Դղյակը պատկանում էր Օրսինիների ընտանիքի անդամներից մեկին՝
Լիելո դի Կամպո դի Ֆիորեին, որի կինը,— մի շատ բարեսիրտ ու սրբակյաց
էակ,— ի դեպ այնտեղ էր։ Սա աղջկան տեսնելով՝ անմիջապես ճանաչեց, ուրախ
դիմավորեց և ցանկացավ իմանալ, թե նա ինչպես է ընկել այդտեղ։ Աղջիկը մի առ
մի պատմեց գլխին եկածը։ Այդ կինը, որ ծանոթ էր նաև Պիետրոյին, իր ամուսնու
բարեկամին, շատ վշտացավ պատահածի համար և, լսելով, թե Պիետրոյին որտեղ են
բռնել, խորհեց, թե նա սպանված պիտի չինի։ Այդ պատճառով էլ աղջկան ասաց.
«Քանի որ չգիտես, թե Պիետրոյին ինչ է պատահել, կմնաս ինձ մոտ, մինչև որ
հնարավորություն ունենամ քեզ Հռոմ ուղարկելու»։

Պիետրոն, որ անասելի վշտացած նստած էր կաղնու վրա, տեսավ, թե ինչպես առաջին
քնի պահին քսանից ավելի գայլեր երևացին և, նրա ձիուն նկատելով, իսկույն
կալմեջ արին։ Ձին, նրանց մոտենալն զգալով, թափահարեց բաշը, սանձը կտրեց և
ուզում էր փախչել, բայց չորս կողմից շրջապատված լինելով, տեղից շարժվել
չկարողացավ և երկար ժամանակ պաշտպանվում էր ատամներով ու սմբակներով. վերջ
ի վերջո գայլերը նրան տապալեցին, խեղդեցին և իսկույն բզիկ֊բզիկ արին։
Լափելուց ու կշտանալուց հետո գայլերը հեռացան, թողնելով միայն ոսկորները։
Պիետրոն, որի դժբախտությունների ժամանակ ձին ընկեր ու պաշտպան էր եղել,
խիստ վհատվեց, և նրան թվում էր, թե այլևս չի հաջողի այդ անտառից դուրս գալ։
Օրն արդեն բացվելու վրա էր, և նա կաղնու վրա քիչ էր մնում ցրտամահ լիներ,
երբ շարունակ շուրջը նայելով՝ իր դիմացը, մոտ մի մղոն հեռու, մի մեծ կրակ
տեսավ, ուստի, հենց որ օրը լուսացավ, ոչ առանց որոշ երկյուղի, կաղնուց
իջնելով, քայլեց հիշյալ ուղղությամբ, մինչև որ հասավ կրակին, որի շուրջը
հովիվները նստած հաց էին ուտում և նրան խղճալով ընդունեցին իրենց մեջ։
Նրանք Պիետրոյին ընդունեցին գթասրտությամբ։ Երբ նա հաց կերավ ու տաքացավ,
հովիվներին պատմեց իր դժբախտությունը և թե ինչպես էր մենակ ընկել նրանց
մոտ, ապա հարցրեց, թե այդ կողմերում չկա՞ գյուղ կամ դղյակ, ուր կարողանար
գնալ, հովիվներն ասացին, որ մի երեք մղոն հեռու գտնվում է Լիելո դի Կամպո
դի Ֆիորեի դդյակը, ուր այժմ գտնվում է նաև նրա կինը։ Չափազանց ուրախացած
այդ լուրից, Պիետրոն խնդրեց, որ նրանցից մեկն ու մեկն իրեն առաջնորդի
այնտեղ, և հովիվներից երկուսը սիրով կատարեցին նրա ցանկությունը։

Հասնելով դղյակը և այնտեղ տեսնելով իր ծառաներից ոմանց, Պիետրոն սկսեց
խորհել, թե ինչ կերպ պիտի աղջկան գտնի անտառում, և հենց այդ ժամանակ նրան
հրավիրեցին տանտիրուհու մոտ։ Նա անմիջապես ներկայացավ նրան և երբ նրա մոտ
տեսավ և Անյոլելլային, անպատմելի ուրախություն զգաց։ Նա այրվում էր վազելու
և նրան ողջագուրելու ցանկությամբ, սակայն տանտիրուհուց ամաչելով՝ իրեն
զսպեց։ Եվ եթե նա ուրախացավ, ապա պակաս չէր և աղջկա ուրախությունը։
Պիետրոյին ընդունելով ու ողջունելով և նրանից լսելով, թե ի՛նչ է պատահել,
տանտիրուհին նրան մի լավ հանդիմանեց ծնողների կամքին հակառակելու համար։
Սակայն տեսնելով, որ նա տրամադիր չէ իր մտադրությունից հրաժարվելու, և դա
աղջկա սրտովն է, դաման խորհեց. «Իմ ի՞նչ գործն է, նրանք միմյանց սիրում և
ճանաչում են, երկուսն էլ հավասարապես մտերիմ են ամուսնուս և նրանց
ցանկությունը պարկեշտ է։ Ինձ թվում է, որ աստված այդ է ցանկանում, քանի որ
մեկին կախաղանից է ազատել, մյուսին նիզակից, իսկ երկուսին միասին՝ վայրի
գազաններից, ուստի թող այդպես էլ լինի»։ Եվ դառնալով նրանց՝ ասաց. «Եթե
դուք որոշել եք մարդ ու կին դառնալ, ապա ձեր մտադրությունն ինձ էլ է հաճո.
թող ձեր ուզածի պես լինի։ Հարսանիքը կանենք այստեղ, Լիելոների ծախքով, իսկ
դրանից հետո ես կկարողանամ վերացնել ձեր գերդաստանների գժտությունը»։
Ուրախացած Պիետրոն և է՛լ ավելի ուրախացած Անյոլելլան այդտեղ ամուսնացան, և
առաքինի տանտիրուհին, որքան որ հնարավոր էր այդ լեռնաստանում՝ շքեղ ու
հանդիսավոր հարսանիք արեց, և այդտեղ էլ նրանք ճաշակեցին իրենց սիրո առաջին
քաղցր պտուղները։ Մի քանի օր հետո տիկնոջ հետ միասին ձի հեծնելով, հուսալի
պահակախմբի ուղեկցությամբ նրանք վերադարձան Հռոմ, որտեղ, տեսնելով, որ
Պիետրոյի ծնողները որդու վարմունքից խիստ զայրացած են, տիկինը սրան
հաշտեցրեց նրանց հետ, և Պիետրոն իր Անյոլելլայի հետ մինչ ի խորին
ծերություն ապրեց հաշտ ու երջանիկ։


## Նովել չորրորդ

_Մեսսեր Լիցիո դա Վալբոնան Ռիչյարդո Մոնարդիին բռնում է իր աղջկա անկողնում.
Ռիչյարդոն աղջկան կնության է առնում և նրա հոր հետ հաշտվում։_

Երբ Ելիզան լռեց ու սկսեց լսել, թե ընկերուհիներն ինչպես են գովում իր
պատմած նովելը, թագուհին Ֆիլոստրաաոյին հրամայեց, որ նա էլ մի բան պատմի։
Ֆիլոստրատոն ծիծաղելով այսպես սկսեց.— Ձեզնից շատերն ինձ այնքան հաճախ են
կշտամբել աոաջարկածս նյութի պատճառով, որը, հիրավի, ծանր խոհեր հարուցող էր
և արտասվաբեր, որ ես այդ ձանձրույթը մասամբ փարատելու համար պարտավոր եմ
պատմել այնպիսի մի բան, որ ձեզ ստիպի մի քիչ ծիծաղել։ Դրա համար էլ մտադիր
եմ այս կարճ նովելի մեջ անել պատմությունը մի սիրո, որին ուղեկցել է ոչ թե
որևէ վիշտ, այլ սիրահարների կարճատև վախն ու ամոթահարությունը։

Մեզնից ոչ շատ առաջ, պատվելի՛ դամաներ, Ռոմանիայում ապրում էր մի հարուստ
ու բարեկիրթ ասպետ, անունը Լեցիո դա Վալբոնա, որի կինը՝ մադոննա
Ջիակոմինան, երբ ամուսինն արդեն ծերանալու վրա էր, բոլորի համար խիստ
անսպասելի, ծնեց մի աղջիկ, որը, մեծանալով, դարձավ այդ երկրի ամենագեղեցիկ
ու հրապուրիչ աղջիկը։ Եվ քանի որ նա ծնողների մինուճար զավակն էր, անչափ
սիրում ու փայփայում էին և զարմանալի հոգածությամբ պահում֊պահպանում՝ հույս
ունենալով, որ նրա շնորհիվ մեծ մարդկանց բարեկամ կդառնան։ Մեսսեր Լիցիոյի
տանը հայճախ լինում և նրա մոտ գնում֊գալիս էր մի գեղեցիկ ու քաջառողջ
երիտասարդ, բրետինորցի Մոնարդիների գերդաստանից, անունը Ռիչյարդո, որին
Լիցիոն և նրա կինը այնքան էին վստահում, որ կարծես իրենց հարազատ որդին
լիներ։ Այս Ռիչյարդոն, մեկ-երկու անգամ տեսնելով նրանց գեղեցիկ ու նրբագեղ,
գովելի վարք ու բարքի տեր և արդեն մարդու տալու աղջկան, շատ թունդ
սիրահարվեց, բայց ամեն կերպ ջանում էր իր սերը թաքցնել։ Աղջիկն էլ, նկատած
լինելով այդ սերը, չջանաց խուսափել նրա նետերից և ինքն էլ իր կողմից սիրեց
Ռիչյարդոյին, և դրա համար վերջինիս ուրախությանը չափ ու սահման չկար։ Մի
քանի անգամ նա ցանկացել էր մի երկու խոսքով սիրտը բանալ աղջկան, բայց ամեն
անգամ վախից ետ էր կանգնել։ Վերջապես, մի օր հարմար առիթ գտնելով ու սիրտ
անելով՝ նա ասաց. «Աղաչում եմ, Կատերի՛նա, մի՛ թողնիր, որ քո սիրուց
մեռնեմ»։ Աղջիկն էլ իսկույն այսպես պատասխանեց. «Տա՜ աստված, որ դու ինձ
ավելի շուտ չստիպես մեռնել»։ Այդ պատասխանը շատ ուրախացրեց ու քաջալերեց
Ռիչյարդոյին, և նա ասաց. «Ինչ վերաբերում է ինձ, ես ոչինչ չեմ խնայի սրտիդ
ուզածն անելու, բայց իմ և քո կյանքը փրկելու միջոցը դու կարող ես գտնել»։
Այնժամ աղջիկն ասաց. «Ինքդ էլ տեսնում ես, Ռիչյա՛րդո, թե ինձ ինչպես են
հսկում, ուստի միտք եմ անում ու չգիտեմ, թե ինչպե՛ս պիտի կարողանաս գալ ինձ
մոտ։ Բայց եթե դու այնպիսի բան խորհես, որ կարողանամ առանց ինձ
խայտառակելու անել, իսկույն ինձ ասա, և ես կանեմ»։ Ռիչյարդոն, որ արդեն շատ
հնարներ էր մտմտացել, անմիջապես վրա բերեց. «Սիրելի՜դ իմ Կատերինա, ես չեմ
տեսնում այլ հնար, քան այն, որ դու գիշերես կամ կարողանաս լինել այն
պատշգամբում, որ բացվում է հորդ պարտեզի վրա։ Եթե գիտենամ, որ գիշերն
այնտեղ կլինես, անպայման կփորձեմ մի կերպ ընկնել պատշգամբը, թեև բավական
բարձր է»։ Կատերինան պատասխանեց. «Եթե դու քաջություն կունենաս այնտեղ
գալու, հուսով եմ այնպես անել, որ ինձ թույլ տան մի գիշեր այնտեղ քնել»։
Ռիչյարդոն ասաց, թե ինքը պատրաստ է։ Եվ այդ առթիվ համաձայնության գալով,
նրանք շտապով միմյանցից մի-մի համբույր քաղեցին և բաժանվեցին։

Հաջորդ օրը, իսկ այդ ժամանակ մայիսն արդեն վերջանալու վրա էր, աղջիկն սկսեց
մորը գանգատվել, թե անցյալ գիշերը սոսկալի շոգի պատճառով չի կարողացել
քնել։ Մայրը թե՝ «Այդ ի՞նչ շոգի մասին ես խոսում, աղջի՛կս։ Ընդհակառա՛կը,
բոլորովի՛ն շոգ չէր»։ Կատերինան պատասխանեց. «Դուք պետք է ասեիք, մայրիկ,
որ ձեզ այդպես է թվացել, և թերևս այդ դեպքում իրավացի լինեիք, բայց դուք
պետք է հասկանաք, որ աղջիկները ավելի տաք են, քան հասակն առած կանայք»։
Այնժամ մայրն ասաց. «Խոսք չունեմ, աղջի՛կս, բայց հո չեմ կարող իմ ուզածի
պես տաք ու ցուրտ անել, ինչպես, թերևս, քեզ ցանկալի կլիներ։ Շոգին ու ցրտին
պիտի դիմանալ՝ նայած թե տարվա որ եղանակի մեջ ենք։ Միգուցե վաղը զով գիշեր
լինի և դու ավելի լավ քնես»։— «Աստված տա այդպես լինի,— ասաց
Կատերինան,— բայց ո՞վ է տեսել, որ ինչքան ամառը մոտենա, գիշերներն այնքան
զովանան»։— «Ուրեմն ուզածդ ի՞նչ է», հարցրեց մայրը։ Կատերինան
պատասխանեց. «Եթե հայրս և դուք թույլ տայիք, ես ուրախությամբ մահճակալս
կդնեի հայրիկի սենյակից բացվող ու նրա պարտեզին նայող պատշգամբում և կքնեի
այնտեղ։ Սոխակի երգը լսելով և ավելի զով տեղում գտնվելով, ես ինձ ավելի լավ
կզգայի, քան մեր սենյակում»։— «Հանգստացի՛ր, աղջի՛կս,— ասաց մայրն
այնժամ,— ես այդ առթիվ կբարեխոսեմ հորդ առաջ, և ինչպես կամենա՝ այնպես էլ
կանենք»։ Եվ ահա կնոջից լսելով, թե աղջիկն ի՛նչ է ցանկանում, մեսսեր Լիցիո
դա Վալբոնան, որ ծեր և, թերևս այդ պատճառով, իր ասածի մարդ էր, ասաց. «Այդ
ի՞նչ սոխակ է, որի երգի տակ ուզում է քնել։ Ես նրան ավելի շուտ կստիպեմ
ճպուռների երգի տակ քնել»։ Լսելով հոր ասածը, Կատերինան, ավելի շուտ
զայրույթից, քան շոգից, ամբողջ գիշերը ոչ միայն չքնեց, այլև թույլ չտվեց
քնելու և խեղճ մորը՝ շարունակ գանգատվելով շոգից։ Լսելով նրա գանգատները,
մայրը լուսաբացին ելավ ու գնաց մեսսեր Լիցիոյի մոտ և ասաց. «Մեսսերե, դուք
ձեր աղջկան բոլորովին չեք սիրում. ձեզ ի՞նչ վնաս կհասներ, եթե պատշգամբում
քներ։ Ամբողջ գիշերը շոգի ձեռից քուն ու դադար չուներ։ Դուք դեռ զարմանում
էլ եք, որ սոխակի երգը նրան դուր է գալիս. չէ՞ որ նա աղջիկ է, իսկ
աղջիկները սիրում են այն ամենը, որ իրենց նման է»։ Այդ լսելով, մեսսեր
Լիցիոն ասաց. «Լա՛վ, թող նրա ասածը լինի. նրա համար անկողին գցիր այնտեղ,
շուրջ բոլորը վարագուրիր, և թող քնի այնտեղ ու սրտի ուզածին չափ լսի սոխակի
երգը»։

Լսելով հոր ասածը, աղջիկն իսկույն պատվիրեց իր համար անկողին հարդարել և,
պատրաստվելով գիշերը այնտեղ քնել, սպասեց այնքան, մինչև որ նկատեց
Ռիչյարդոյին և իրենց հայտնի պայմանական նշանով հասկացրեց, թե նա ինչ պետք է
անի։ Երբ աղջիկը գնաց քնելու, մեսսեր Լիցիոն կողպեց պատշգամբի վրա բացվող
դուռը և նույնպես գնաց հանգստանալու։ Տեսնելով, որ շուրջն ամեն ինչ
խաղաղվել է, Ռիչյարդոն իր բերած սանդուղքով բարձրացավ պատը, այնտեղից էլ,
մյուս պատի ելուստներից կառչելով, մեծ դժվարությամբ, ընկնելու վտանգը միշտ
աչքի առաջ, հասավ պատշգամբը, ուր աղջիկը նրան ընդունեց զգուշաբար և անասելի
ուրախությամբ։ Բազում համբույրներից հետո, նրանք պառկեցին միասին և գրեթե
ամբողջ գիշերն անցրին փոխադարձ վայելքի ու բավականության մեջ, սոխակին
ստիպելսվ երգել շատ անգամ։ Ամառնամուտի կարճ գիշերներ էին, իսկ նրանց
ցանկությունը այնքա՜ն մեծ էր, որ չնկատեցին էլ, թե ինչպես սկսեց լուսանալ։
Եղանակի ազդեցությունից ու իրենց վայելքից բորբոքված, նրանք այդպես էլ
քնեցին՝ ոչ մի բանով չծածկելով իրենց, ըստ որում Կատերինան աջ ձեռքով գրկել
էբ Ռիչյարդոյի պարանոցը, իսկ ձախով բռնել նրա այն բանը, որի անունը դուք
ամաչում եք տալ տղամարդկանց հասարակության մեջ։

Այդպես քնած էին առանց արթնանալու։ Երբ լույսը բացվեց, մեսսեր Լիցիոն վեր
կացավ և, հիշելով, որ աղջիկը քնած է պատշգամբում, կամացուկ բացեց դուռը՝
ինքն իրեն ասելով. «Հապա մի տեսնեմ, թե սոխակն ինչպե՞ս է քուն բերել
Կատերինային»։ Եվ մոտ գնալով՝ զգուշաբար բարձրացրեց անկողնի վարագույրը և
տեսավ, որ Ռիչյարդոն ու իր աղջիկը, մերկ ու ոչնչով չծածկված, քնած ու
գրկախառնված են վերապատմյալ ձևով։ Մի լավ զննելով ու համոզվելով, որ դա
իսկասյես Ռիչյարդոն է, նա թողեց պատշգամբն ու գնաց կնոջ սենյակն ու ասաց.
«Շո՛ւտ արա, կնի՛կ, վեր կաց ու գնա նայիր. սոխակն այնքան է դուր եկել
աղջկանդ, որ բռնել ու ձեռքում պահում է»։— «Ինչպե՞ս թե»,— ասաց կինը։
Եվ ասում է Լիցիոն. «Որ շտապես՝ կտեսնես թե ինչպես»։ Եվ կինը, հապշտապ
հագնվելով, սուսուփուս հետևեց մեսսեր Լիցիոյին։ Երբ նրանք մոտեցան անկողնին
ու բարձրացրին վարագույրը, մադոննա Ջիակոմինան հնարավորություն ունեցավ
աչքովը տեսնելու, թե ինչպես իր դուստրը ամուր բռնած՝ ձեռքում պահում էր այն
սոխակը, որի երգերին այնքա՜ն կարոտ էր։ Տեսնելով, որ Ռիչյարդոն սոսկալի
կերպով ի չարն է գործադրել իր վստահությունը, նա քիչ մնաց ճչար և նրան
հայհոյեր, բայց այնժամ մեսսեր Լիցիոն ասաց. «Լսի՛ր կնի՛կ, թե ինձ սիրում
ես՝ ձայն մի՛ հանի, քանի որ, ճշմարիտն ասած, եթե աղջիկդ սոխակ է բռնել, ապա
դա իրեն է պատկանելու։ Ռիչյարդոն ազնվածին ու հարուստ երիտասարդ է, այնպես
որ նրա հետ բարեկամանալուց վնաս չունենք։ Եթե նա ուզում է այստեղից ողջ և
առողջ դուրս գալ, նախքան այդ անելը ստիպված պիտի լինի նշանվել նրա հետ։
Այսպիսով դուրս կգա, որ նա սոխակը մտցրրել է ոչ թե ուրիշի, այլ իր
վանդակը»։

Տեսնելով, որ պատահածը ամուսնուն չի վշտացնում և որ աղջիկն էլ լավ գիշեր է
անցրել, փառավորապես հանգստացել ու հետն էլ սոխակ բռնել, տիկինը խաղաղվեց
ու այլևս ձայն չհանեց։ Եվ ահա, նրանց խոսակցությունից շատ չանցած՝
Ռիչյարդոն արթնացավ։ Տեսնելով/, որ արդեն լուսացել է, նա իրեն ոտով֊գլխով
կորած համարեց և, ձայն տալով Կատերինային, ասաց. «Եղո՜ւկ մեզ, հոգյա՛կս,
այժմ ի՞նչ պիտի անենք։ Նայի՛ր, լույսն արդեն բացվել է, իսկ ես դեռ այստեղ
եմ»։ Այս խոսքի վրա մեսսեր Լիցիոն, առաջ գալով ու վարագույրը բարձրացնելով,
ասաց. «Հոգ մի՛ անիր, մենք այս գործը կարգի կբերենք»։ Տեսնելով Լիցիոյին,
Ռիչյարդոն քիչ մնաց լեղապատառ լիներ։ Պառկած տեղից բարձրանալով և նստելով
մահճակալի վյրա, նա ասաց. «Տե՛ր իմ, գթացո՜ղ եղեք ի սեր արարչի։ Ես լավ
գիտեմ, որ իբրև դավաճան ու անազնիվ մարդ արժանի եմ մահվան, ուստի ինձ հետ
վարվեցեք ինչպես կկամենաք, միայն թե, աղաչո՜ւմ եմ, խնայեցեք կյանքս, թույլ
մի՛ տաք մեռնել»։ Նրա այդ խոսքին մեսսեր Լիցիոն այսպես պատասխանեց.
«Ռիչյա՛րդո, այն սերն ու վստահությունը, որ տածում էի քո նկատմամբ, արժանի
էր միանգամայն այլ հատուցման։ Բայց քանի որ եղածը եղած է, և քո
ջահելությունը քեզ ստիպել է այսպիսի բան անել, ապա՝ որպեսզի քեզ ազատած
լինես մահից, իսկ ինձ՝ խայտառակությունից, ամուսնացի՛ր Կատերինայի հետ։
Նրան դարձնելով քո օրինական կինը, որպեսզի նա շարունակ քոնը լինի, ինչպես
այս գիշեր։ Դրանով հաշտված կլինես ինձ հետ և կփրկես կյանքդ։ Իսկ եթե չես
ցանկանում ասածս կատարել, շտապի՛ր աղոթել վասն հոգուդ փրկության»։

Մինչդեռ տեղի էր ունենում այդ խոսակցությունը, Կատերինան, որ իրեն ծածկել
էր արդեն, սկսեց հոնգուր֊հոնգուր լալ, մի կողմից՝ հորն աղաչելով ներել
Ռիչյարդոյին, մյուս կողմից էլ՝ Ռիչյարդոյին խնդրելով վարվել այնպես, ինչպես
հայրն է կամենում, որպեսզի իրենք հնարավորություն ունենային հանգիստ սրտով
այդպիսի շատ ու շատ գիշերներ լուսացնելու։ Բայց շատ խնդրելու
անհրաժեշտություն չկար, որովհետև իր հանցանքի ամոթը և ներված լինելու
ձգտումը, մյուս կողմից էլ մահվան ահն ու փրկվելու ցանկությունը, ինչպես նաև
իր բուռն սերն ու սիրած էակին տիրանալու փափագը Ռիչյարդոյին ստիպեցին
հոժարակամ և առանց ուշացնելու ասել, թե պատրաստ է անելու այն ամենը, որ
մեսսեր Լիցիոյին հաճո կթվա։ Այս լսելուց հետո մեսսեր Լիցիոն մադոննա
Ջիակոմինայից վերցրեց նրա մատանիներից մեկը, և հենց այդտեղ, պատշգամբից
դուրս չեկած, Ռիչյարդոն նրանց ներկայությամբ նշանվեց Կատերինայի հետ, նրան
համարելով իր կինը։ Երբ դա արվեց֊վերջացավ, մեսսեր Լիցիոն ու նրա կինը,
դուրս գալով պատշգամբից, ասացին. «Դե՛հ, հիմա հանգստացեք, որովհետև, թերևս,
դա ձեզ ավելի է անհրաժեշտ, քան վեր կենալը»։ Երբ նրանք հեռացան,
նորապսակները վերստին գրկեցին իրար, և գիշերն անցած լինելով ոչ ավելի, քան
վեց մղոն՝ մինչև վեր կենալը երկու մղոն էլ կտրեցին֊անցան։ Դրանով էլ
ավարտեցին առաջին օրը։ Վեր կենալուց հետո Ռիչյարդոն շատ ավելի լուրջ
խոսակցեց մեսսեր Լիցիոյի հետ, իսկ մի քանի օր անց՝ նա, ըստ ընդունված ծեսի,
բարեկամների ու ազգականների ներկայությամբ ամուսնացավ աղջկա հետ և, մեծ
հանդեսով նրան իր տունը տանելով, փառավոր հարսանիք արեց, որից հետո, հաշտ
ու խաղաղ ապրելով՝ աղջկա հետ զօր ու գիշեր, սրտի ուզածին չափ, սոխակներ էր
որսում։


## Նովել հինգերորդ

_Կրեմոնացի Գվիդոտտոն իր հոգեզավակ աղջկան հանձնում է պավիացի Ջիակոմինոյին
և մեռնում։ Ֆաենցւս քաղաքում աղջկա վրա սիրահարվում են Ջիաննոլե դի
Սևերինոն և Մինգինո դի Մինգոլեն, որոնք միմյանց հետ կռվի են բռնվում։
Պարզվում է, որ աղջիկը Ջիաննոլեի քույրն է, և նրան ամուսնացնում են
Մինգինոյի հետ։_

Լսելով սոխակին վերաբերող նովելը, բոլոր դամաներն այնպես էին ծիծաղում, որ
երբ Ֆիլոստրատոն ավարտեց իր պատմությունը, դեռես չէին կարողանում զսպել
իրենց ծիծաղը։ Երբ, վերջապես, նրանը մի կուշտ քրքջացին, թագուհին ասաց.
«Հիրավի, եթե դու երեկ մեր բոլորի սիրտը տեղահան արիր, ապա այսօր մեզ
այնպես ուրախացրիր, որ դամաներից ոչ մեկն իրավունք չունի քեզնից
նեղանալու»,— և դառնալով Նեիֆիլային՝ հրամայեց շարունակել։ Նեիֆիլան
ուրախ-ուրախ սկսեց այսպես.— Քանի որ Ֆիլոստրատոն իր պատմությամբ մեզ
տեղափոխեց Ռոմանիա, ապա ես էլ դեմ չեմ իմ նովելով փոքր-ինչ շրջագայել
այնտեղ։

Ուրեմն, ասեմ ես ձեզ, որ Ֆանո քաղաքում ապրում էին երկու լոմբարդացիներ.
մեկը՝ կրեմոնացի, անունը Գվիդոտտո, մյուսը՝ պավիացի, անունը Ջիակոմինո,
երկուսն էլ զառամյալ ծերունիներ, որոնք իրենց գրեթե ողջ ջահելությունը
պատերազմների մեջ էին անցրել որպես զինվորներ։ Գվիդոտտոն, չունենալով ոչ
զավակ, ոչ էլ այնպիսի մի ազգական, որին կարողանար ավելի վստահել, քան
Ջիակոմինոյին, մեռնելիս նրա խնամքին հանձնեց իր միակ աղջկան, որն այն
ժամանակ թերևս տասը տարեկան կլիներ, և նրա հետ իր գործերի մասին
հանգամանորեն խոսելուց հետո հոգին ավանդեց։

Եղավ որ նույն այդ ժամանակ Ֆաենցա քաղաքը, որը երկար ժամանակի ընթացքում
պատերազմից ու ասպատակներից շատ էր տուժել, ավելի բարվոք վիճակի հասավ, և
բոլոր ցանկացողներին քաղաք վերադառնալու ազատություն տրվեց։ Այդ պատճառով
էլ Ջիակոմինոն, որ առաջ ապրելիս էր եղել այդտեղ և սիրել այդ բնակավայրը, իր
ամբողջ ունեցվածքով վերադարձավ Ֆաենցա՝ իր հետ բերելով նաև Գվիդոտտոյի
թողած աղջկան, որին սիրում ու փայփայում էր ինչպես հարազատ ծնող։ Եվ այդ
աղջիկը մեծանալով՝ դարձավ այնպիսի մի գեղեցկուհի, որ նմանը չուներ
քաղաքում. և որքան գեղեցիկ էր, այնքան էլ պարկեշտ էր ու բաբեկիրթ, դրա
համար էլ շատերն սկսեցին նրան սիրահարվել, բայց ամենից շատ երկու
երիտասարդներ, հավասարապես գեղեցիկ ու արժանապատիվ, որոնցից մեկի անունն էր
Ջիտննոլե դի Սևերինո, մյուսինը՝ Մինզինո դի Մինգոլե։ Նրանք այնպիսի բուռն
սիրով էին նրան սիրում, որ խանդից միմյանց անչափ ատում էին։ Եվ նրանցից ոչ
մեկը դեմ չէր լինի նրան կնության առնել,— քանի որ նա արդեն տասնհինգ
տարեկան էր,— եթե միայն իրենց ծնողները համաձայնություն տային։ Ուստի
տեսնելով, որ նրա հետ ամուսնանալը մերժում են անճառելի պատճառով, նրանցից
յուրաքանչյուրը մտածեց որևէ այլ հնարով, որ առավել հարմար կթվար, տիրանալ
նրան։

Ջիակոմինոյի տանը կենում էին մի պառավ աղախին և Կրիվելլո անունով մի
սպասավոր, որը շատ զվարճասեր ու բարեհոգի մարդ էր։ Սերտ մտերմություն
հաստատելով սրա հետ, Ջիաննոլեն մի պատեհ ժամի նրան խոստովանեց իր սերը,
խնդրեց նպաստել իր փափագին հասնելու գործին, և դրա համար մեծ հատուցում
խոստացավ։ Կրիվելլոն ասաց. «Ի՞նչ ասեմ, այդ գործում քեզ կարող եմ օգնել
թերևս նրանով, որ երբ Ջիտկոմինոն որևէ տեղ ընթրելու գնա՝ քեզ տանեմ աղջկա
մոտ, քանզի, եթե փորձեմ քեզ համար բարեխոսել՝ Ջիակոմինոն ինձ չի՛ էլ լսի։
Եթե ուզում ես, խոսք եմ տալիս այդ մեկն անել և խոսքս անպայման կկատարեմ,
իսկ դրանից հետո ինքդ կվարվես այնպես, ինչպես հարմար կդատես»։ Ջիտննոլեն
ասաց, թե ավելին պետք չէ, և այդպես էլ որոշեց ին։ Մինգինոն իր հերթին
մտերմացավ աղախնի հետ և նրան այնպես համոզեց, որ նա մի քանի անգամ նրա
հանձնարարություններով գնաց աղջկա մոտ և սրա սրտում գրեթե սեր առաջացրեց
երիտասարդի նկատմամբ և, բացի դրանից, Մինգինոյին խոստացավ այնպես անել, որ
նրանք տեսնվեն, եթե օրերից մի օր Ջիակոմինոն երեկոյան ժամին տնից դուրս գա։

Եվ եղավ որ, նրանց այդ պայմանադրություններից շատ չանցած, Կրիվելլոյի գործ
դրած հնարամտության շնորհիվ Ջիակոմինոն գնաց ընթրելու իր մտերիմներից մեկի
մոտ։ Այդ մասին Ջիաննոլեին իմաց անելով, Կրիվելլոն նրա հետ համաձայնության
եկավ, որ նա, պայմանական նշանը տեսնելուն պես, կգա և, ինչպես որոշված էր,
դուռը բաց կգտնի։ Աղախինն էլ, բանից անտեղյակ, իր հերթին Մինդինոյին իմաց
արեց, թե Ջիակոմինոն այդ օրն ուրիշ տեղ է ընթրելու, և ասաց, որ նա լինի տան
մոտերքում, որպեսզի իր արած նշանը տեսնելուն պես՝ ներս մտնի։ Երբ օրը
երեկոյացավ, երկու սիրահար երիտասարդները, միմյանցից անտեղյակ, մեկմեկու
նկատմամբ փոխադարձ կասկածանքով լի, հետները մի քանի զինված մարդիկ առած,
գնացին իրենց որսին տիրանալու։ Մինդինոն իր մարդկանց հետ միասին, սպասելով
նշանին, թաքնվեց իր բարեկամներից մեկի մոտ, որի տունը կպած էր աղջկա տանը։
Ջիաննոլեն էլ յուրայինների հետ պահ էր մտել փոքր֊ինչ հեռվում։ Կրիվելլոն և
աղախինը Ջիակոմինոյի բացակայությանը ջանում էին մեկմեկուցանել։ Կրիվելլոն
ասում էր աղախնին. «Ինչո՞ւ չես գնում քնելու, ի՞նչ ես տան մեջ թրև գալիս»։
Իսկ աղախինը նրան պատասխանում էր. «Իսկ դու ինչո՞ւ չես գնում տիրոջդ
հետևից, չէ՞ որ արդեն ընթրել֊վերջացրել ես»։ Եվ այսպես, նրանցից ոչ մեկին
չէր հաջողվում մյուսին տնից դուրս հանել։

Տեսնելով, որ արդեն հասել է Ջիաննոլեի հետ պայմանավորած ժամը, Կրիվելլոն
մտքում ասաց. «Ինչ գո՞րծ ունեմ այս կնկա հետ, թե որ իրեն հանգիստ չպահի,
պատիժը կստանա», և պայմանական նշանը տալով՝ դուռը բաց արեց։ Ջիաննոլեն
անմիջապես հայտնվեց իր երկու ընկերների հետ, մտավ տունը և, աղջկան գտնելով
դահլիճում, հասավ ու բռնեց, որպեսզի փախցներ։ Աղջիկն սկսեց դիմադրել և
բարձրաձայն ճչալ, աղախինն էլ մի կողմից։ Այս աղմուկը լսելուն պես Մինդինոն
վազեց֊եկավ իր ընկերներով։ Տեսնելով, որ արդեն աղջկան դռնից դուրս են
հանում, նրանք մերկացրին սրերը՝ աղաղակելով. «Մա՛հ դավաճաններին։ Այդ
լինելու բան չէ։ Այս ի՜նչ բռնություն է»։ Այդ ասելով, սկսեցին աջ ու ձախ
փրթել։ Մյուս կողմից էլ հարևանները, որ ջահեր ու զենքեր առած դուրս էին
թափվել ճչոցի վրա, սկսեցին դատապարտել այդ արարքը և Մինգինոյին օգնել։ Դրա
շնորհիվ, երկարատև կռվից հետո Մինդինոն Ջիաննոլեի ձեռից աղջկան խլեց ու ետ
բերեց տուն։ Սակայն կռիվը դադարեց միայն այն ժամանակ, երբ հայտնվեցին
քաղաքապետի պաշտոնյաները և նրանցից շատերին, ի թիվս որոնց՝ Մինդինոյին,
Ջիաննոլեին ու Կրիվելլոյին ձերբակալեցին ու տարան կալանատուն։

Երբ ամեն ինչ խաղաղվեց և Ջիակոմինոն տուն վերադարձավ՝ պատահածի համար խիստ
վշտացավ, բայց հարցուփորձ անելով, թե ինչպես էր եղել բանը, և տեսնելով, որ
աղջիկը ոչ մի մեղք չունի, փոքր֊ինչ հանգստացավ և որոշեց աղջկան որքան
հնարավոր է շուտ մարդու տալ, որպեսզի այլևս այդպիսի բան չպատահի։ Մյուս օրն
առավոտյան, երբ թե՛ մեկ և թե՛ մյուս կողմի ազգականներն իմացան եղելության
պատճառը և խորհեցին ու տեսան, թե այդ դեպքն ինչպիսի վտանգ կարող է սպառնալ
բանտարկված ջահելներին, մանավանդ որ Ջիակոմինոն մտադրվել էր դիմել այնպիսի
միջոցների, որոնց դիմելու իրավունք ուներ, նրանք հավաքվեցին, եկան նրա մոտ
և բարեկամաբար խնդրեցին, որ նա աչքի առաջ ունենա ոչ այնքան անմիտ ջահելների
պատճառած անարգանքը, որքան այն սերն ու հարգանքը, որ, ինչպես ենթադրում են,
տածում է իրեն խնդրողների նկատմամբ, ընդ որում, թե՛ իրենց և թե՛ բանտարկված
երիտասարդների կողմից պատրաստակամություն հայտնեցին նրան բավարարություն
տալ ինչ ձևով որ ցանկանա։ Ջիակոմինոն, որ կյանքում շատ բան տեսած և
բարեհոգի մարդ էր, իր պատասխանը կարճ կտրեց. «Տիա՛րք, եթե նույնիսկ գտնվեի
իմ հայրենիքում, ինչպես այժմ գտնվում եմ ձերինում, դարձյալ ինձ այնքան
բարեկամ կհամարեի ձեզ, որ ո՛չ այդ, ո՛չ էլ մի ուրիշ դեպքում չէի անի այլ
բան, քան միայն կատարել ձեր ցանկությունը։ Եվ, բացի դրանից, ես առավել
պարտավոր եմ ձեր խնդրանքը հարգելու թեկուզ այն պատճառով, որ դուք փաստորեն
ինքներդ ձեզ եք անարգել, որովհետև այդ աղջիկը ո՛չ կրեմոնացի է, ո՛չ էլ
պավիացի, ինչպես, թերևս, կարծում են շատերը, այլ ծնվել է այս Ֆաենցա
քաղաքում, թեև ո՛չ ես, ո՛չ էլ նրան ինձ հանձնողը մինչև վերջն էլ չիմացանք,
թե ում աղջիկն է։ Այդ պատճառով էլ, ձեր խնդրանքը կատարած լինելու համար
պատրաստ եմ անելու այն ամենը, որ կհրամայեք»։

Լսելով, որ աղջիկը Ֆաենցա քաղաքից է, պատվելի անձինք զարմացան և,
Ջիակոմինոյին շնորհակալություն հայտնելով նրա մեծահոգի պատասխանի համար՝
խնդրեցին պատմել, թե ի՛նչ կերպ է աղջիկն ընկել նրա ձեռքը և թե ինչպե՛ս է նա
իմացել, որ նա ֆաենցացի է։ Ջիակոմինոն այս կերպ պատասխանեց. «Կրեմոնացի
Գվիդոտտոն, որ իմ ընկերն էր ու բարեկամը, հոգին ավանդելուց առաջ ինձ
պատմեց, որ երբ Ֆրիդրիխ կայսրը գրավել էր այս քաղաքը, և ամեն ինչ կողոպուտի
էր մատնված, այդ ժամանակ ինքն իր մի քանի ընկերների հետ մտել է մի տուն,
որը ամենայն բարիքով լի, բայց բնակիչներից լքված է եղել ներսում նա տեսել է
միայն այդ թերևս երկու տարեկան աղջկան, որը աստիճաններով բարձրացող
Գվիդոտտոյին նկատելով՝ նրան մայրիկ է անվանել։ Այդ պատճառով Գվիդոտտոն
խղճացել է աղջկան և նրան, ինչպես և տան եղած֊չեղածը առել ու տարել է Ֆանո,
և այնտեղ մեռնելու պահին նա աղջկան իր ողջ ունեցվածքի հետ հանձնեց ինձ,
կտակելով ժամանակին ամուսնացնել, իսկ իր ամբողջ ունեցվածքը նրան օժիտ տալ։
Երբ նա մեծացավ ու մարդու տալու աղջիկ դարձավ, ինձ չհաջողվեց նրան
ամուսնացնել այնպիսի մարդու հետ, որ սրտիս ուզածը լիներ, ապա թե ոչ
ամուսնացրպծ կլինեի ավելի շուտ, քան տեղի կունենար այս երեկո պատահած
դեպքը»։

Այնտեղ ի թիվս այլոց ներկա էր Գվիլելմինո դա Մեդիլինա կոչյալ մի ոմն, որ
Գվիդոտտոյի հետ մասնակցել էր կողոպուտին և շատ լավ գիտեր, թե Գվիդոտտոն ում
տունն էր կողոպտել։ Ներկա գտնվողների մեջ նկատելով այդ տան տիրոջը, նա
մոտեցավ նրան ու ասաց. «Լսո՞ւմ ես, Բերնաբո՛ւչիո, թե ինչ է ասում
Ջիակոմինոն»։— «Այո՛,— պատասխանեց Բերնաբուչիոն,— և հիմա հենց այդ
մասին էի մտածում, քանզի հիշում եմ, որ այդ իրարանցման ժամանակ կորցրի
աղջկաս, որն իսկ և իսկ Ջիակոմինոյի ասած տարիքն ուներ»։ Եվ ասում է նրան
Գվիլելմոն. «Դա հենց նա է որ կա, քանզի մի անգամ Գվիդոտտոն պատմում էր, թե
որտեղ է կողոպուտը կատարել, և հենց այն ժամանակ գլխի ընկա, որ դա քո տունն
է եղել, ուստի լավ հիշիր, չե՞ս կարող արդյոք որևէ նշանով ճանաչել աղջկան,
խնդրիր ցույց տալ այդ նշանը, և անշուշտ կհամոզվես, որ քո աղջիկն է»։ Միտք
անելով, Բերնաբուչիոն մտաբերեց, որ աղջկա ձախ ականջի վերևում պետք է մի
խաչաձև սպի լինի՝ հետևանքն այն ուռուցքի, որ ինքը կտրել էր տվել հիշյալ
դեպքից ոչ շատ առաջ, ուստի, առանց երկար հապաղելու մոտեցավ Ջիակոմինոյին,
որ դեռ այդտեղ էր, և խնդրեց իրեն տանել նրա տունը և թույլ տալ աղջկան
տեսնել։ Ջիակոմինոն սիրով նրան տարավ իր տունը և աղջկան պատվիրեց
ներկայանալ։ Աղջկան տեսնելուն պես՝ Բերնաբուչիոյին թվաց, որ իր առջև
տեսնում է նրա մոր՝ տակավին գեղեցիկ այդ կնոջ դեմքը։ Սակայն դա բավարար
չհամարելով, նա Ջիակոմինոյին խնդրեց թույլ տալ մի փոքր բարձրացնել աղջկա
ձախ ականջավերի մազերը, և Ջիակոմինոն համաձայնեց։ Մոտենալով աղջկան, որ
կանգնած էր ամոթխած, ձախ ձեռքով բարձրացնելով նրա մազերը, նա նկատեց խաչաձև
սպին, ուստի, միանգամայն համոզված, որ դա իր դուստրն է, ուրախության
արցունքներ հեղեց, գրկեց ու սկսեց համբուրել, թեև աղջիկը ընդդիմանում էր,
ապա դառնալով Ջիակոմինոյին՝ ասաց. «Սա, եղբա՛յրս, իմ աղջիկն է, իմ տունը
կողոպտել է Գվիդոտտոն, և այդ ժամանակ իմ կինը, սրա մայրը, վախից երեխային
մոռացել ու թողել է, և մինչև հիմա մենք կարծում էինք, թե նա ողջողջ այրվել
է տան մեջ, որ հրդեհեցին նույն այդ օրը»։ Լսելով նրա ասածը և տեսնելով, որ
նա զառամյալ մարդ է, աղջիկը հավատաց նրան և, անմեկին մի զորությունից
մղված, այլևս չընդդիմացավ նրա գգվանքներին և ինքն էլ սկսեց նրա հետ մեղմիկ
լալ։ Բերնաբուչիոն անմիջապես կանչել տվեց նրա մորը, ազգակցուհիներին,
քույրերին ու եղբայրներին, աղջկան ներկայացրեց նրանց բոլորին և, պատմելով
եղելությունը, հազար ու մի անգամ նրան գրկելուց ու համբուրելուց հետո, մեծ
հանդիսավորությամբ, ի մեծ բավականություն Ջիակոմինոյի, առավ ու տարավ իր
տունը։ Երբ քաղաքապետը, որ հարգարժան մի մարդ էր, լսեց այդ մասին և իմացավ,
որ Ջիաննոլեն, որին պահում էր բանտում, Բերնաբուչիոյի որդին է և աղջկա
հարազատ եղբայրը, որոշեց նրան ներողամտաբար վերաբերվել։ Բերնաբուչիոյի և
Ջիակոմինոյի հետ համաձայնության գալով, նա այնպես արեց, որ Ջիաննոլեին և
Մինգինոյին ներեցին, իսկ Մինգինոյին, ի հանուր ուրախություն նրա
ազգականների, ամուսնացրեց աղջկա հետ, որի անունն էր Ագնեսա, միաժամանակ
բանտից ազատեց Կրիվելլոյին և այդ գործին խառնված մյուս անձանց։ Իսկ
այնուհետև Մինգինոն, որի ուրախությանր չափ չկար, երևելի ու փառահեղ
հարսանիք արեց և, Ագնեսային իր տունը տանելով, շատ ու շատ տարիներ հետը
ապրեց հաշտ ու երջանիկ։


## Նովել վեցերորդ

_Պրոչիդացի Ջիաննին բռնվում է իր սիրած աղջկա հետ, որին նվիրել էին Ֆեդերիգո
թագավորին, նրանց երկուսին միասին կապում են մի սյունի, որպեսզի այրեն։
Ռուջիերի դելլ Օրիան նրան ճանաչում է և մահից ազատում, որից հետո նա
ամուսնանում է աղջկա հետ։_

Երբ ավարտվեց նեիֆիլայի Նովելը, որը բոլոր դամաներին շատ դուր եկավ,
թագուհին Պամպինեային հրամայեց պատրաստվել որևէ բան պատմելու, իսկ
Պամպինեան, բարձրացնելով իր պայծառ ու քնքուշիկ դեմքը, սկսեց իսկույն,
խոսքին այս ձևը տալով.— Չքնա՛ղ դամաներ, մեծ է զորությունր սիրո, որը
սիրահարներին դրդում է դիմել դժվարին սխրանքների, դիմանալ չտեսնված ու
անսպասելի վտանգների, մի բան, որ կարելի էր տեսնել ինչպես այսօրվա, այնպես
էլ անցած անգամները պատմված շատ նովելներից։ Այնուամենայնիվ ինձ հաճելի է
մի երիտասարդի սիրո պատմությամբ այդ բանն ապացուցել մի անգամ ևս։

Իսկիա կղզում, որ Նեապոլին շատ մոտ է, ապրում էր մի գեղեցիկ ու կենսախինդ
աղջիկ, անունը Ռեստիտուտա, որն այնտեղ բնակվող նշանավոր մի մարդու՝ Մարինո
Բոլգարոյի հարազատ դուստրն էր։ Այդ Ռեստիտուտային խելագարի պես սիրում էր
Ջիաննի անունով մի երիտաասրդ, որ ապրում էր Իսկիայի մոտ գտնվող Պրոչիդա
կոչված կղզում։ Աղջիկն էլ իր հերթին նրան էր սիրում։ Իր սիրած աղջկան
տեսնելու և նրա հետ լինելու համար Ջիաննին Պրոչիդայից Իսկիա էր նավում ոչ
միայն ցերեկը, այլև, շատ հաճախ գիշերը ափին նավակ չգտնելով լողալով
Պրոչիդայից հասնում էր Իսկիա, որպեսզի տեսներ եթե ոչ այլ բան, ապա գոնե
նրանց տան պատերը։

Երբ նրանց սերն այսպես օրեցօր սաստկանում էր, եղավ որ ամռան մի օր աղջիկը
մեն֊մենակ գտնվում էր ծովափին և, ժայռից ժայռ թռչկռտելով ու դանակով քարերի
վրայից խեցիներ պոկելով՝ հասել էր ժայռերով շրջապատված մի վայր, ուր, ի
նկատի առնելով տեղի ստվերաշատությունր և սառնորակ աղբյուրի ընձեռած
հարմարությունը, իրենց նավով կանգ էին առել Նեապոլից նավող մի քանի
երիտասարդ սիցիլիացիներ։ Գտնելով, որ աղջիկը (իսկ սա նրանց դեռ չէր նկատել)
շատ գեղեցիկ է և տեսնելով, որ բոլորովին մենակ է, նրանք որոշեցին բռնել ու
փախցնել, և ինչպես որոշել էին, այնպես էլ արին։ Նրա ճչալու վրա ուշ
չդարձնելով, նրանք բռնեցին նրան, դրին նավի մեջ ու ճանապարհ ընկան։
Հասնելով Կալաբրիա, սկսեցին խորհուրդ անել, թե աղջիկն իրենցից որին
պատկանի, և շուտով պարզվեց, որ ամեն մեկն ուզում է նրան տիրանալ։ Այդ
պատճառով էլ միմյանց հետ համաձայնության չգալով, վախենալով վատ հետևանքից և
աղջկա պատճառով իրենց հարաբերություններր փչացնելուց, նրանք վերջապես
որոշեցին աղջկան հանձնել Սիցիլիայի թագավոր Ֆեդերիգոյին, որն այն ժամանակ
դեռ ջահել էր և այդպիսի բաներով զբաղվելու սեր ուներ։ Հասնելով Պալերմո՝
նրանք այդպես էլ արին։ Թագավորր գտավ, որ աղջիկը գեղեցիկ է, և շատ հավանեց,
բայց քանի որ ինքր փոքր֊ինչ վատառողջ էր, հրամայեց նրան տեղավորել փառահեղ
մի շենքում, որ գտնվում էր իր Կուբա կոչված այգու մեջ, և այնտեղ պահել
մինչև իր կազդուրվելը, և այդպես էլ արվեց։

Աղջկա առևանգումը Իսկիայում մեծ հուզում առաջացրեց։ Բոլորին առանձնապես
սրտնեղում էր այն հանգամանքը, որ ոչ մի կերպ չէին կարողանում իմանալ, թե
առևանգողներն ովքեր են եղել։ Բայց Ջիաննին, որին դա ավելի էր հուզում, քան
որևէ մեկին, այլևս Իսկիայում լուրերի չսպասելով և տեղեկացած լինելով, թե
նավը ո՛ր ուղղությամբ էր գնացել, հարդարեց նավն իր սեփական, նստեց մեջը և
հնարավորին չափ արագ նավելով Միներվայից մինչև Սկալեայի ափը՝ հասավ
Կալաբրիա, ամենուրեք հարցուփորձ անելով աղջկա մասին։ Սկալեայում նրան
ասացին, թե սիցիլիացի նավազները աղջկան տարել են Պալերմո։ Ջիաննին
հրամայեց՝ իրեն հնարավորին չափ շտապ տանել այդ քաղաքը և այնտեղ նրան երկար
փնտրելուց հետո տեղեկանալով, որ աղջիկը հանձնված է թագավորին ու նրա
հրամանով պահվում է Կուբայում, սոսկալի վշտացավ և գրեթե իսպառ կորցրեց ոչ
միայն նրան տիրանալու, այւև տեսնելու հույսը։ Այնուամենայնիվ, իր սիրուց
գրգված, նա արձակեց նավը, իսկ ինքը, տեսնելով, որ այդտեղ իրեն ոչ ոք չի
ճանաչում, մնաց։ Եվ հաճախ գնալով այն Կուբա կոչվող այգին, մի անգամ
պատահմամբ լուսամուտի առաջ տեսավ աղջկան, սա էլ նրան նկատեց, և երկուսն էլ
շատ ուրախացան։ Տեսնելով, որ շուրջը ոչ ոք չի երևում, Ջիաննին որքան
հնարավոր էր մոտեցավ, սկսեց նրա հետ խոսել և, նրանից իմանալով, թե ինչ պիտի
աներ, որ կարողանար մոտիկից խոսել, թողեց հեռացավ, լավ զննելով վայրն ու
նրա դիրքը։ Սպասելով, որ օրը մթնի և գիշերն էլ բավական անցնի, նա նորից
եկավ այնտեղ և, կառչելով այնպիսի ճյուղերից, որոնցից փայտփորներն անգամ
չէին կարողանա կառչել, մտավ այգին, այնտեղ մի առագաստափայտ գտավ, դեմ արեց
աղջկա ասած լուսամուտի եզրին և ճարպկորեն վեր բարձրացավ։ Աղջիկը, որ արդեն
կորած էր համարում իր պատիվը, որը պաշտպանած լինելու համար անցյալում
փոքր֊ինչ խուսափել էր նրանից, մտածելով, որ ինքը չի կարող տրվել ավելի
արժանավոր մարդու, և հույս ունենալով, որ նրան կհամոզի փախցնել իրեն,
որոշել էր բավարարել նրա բոլոր ցանկությունները, ուստի լուսամուտը բաց էր
թողել, որպեսզի նա կարողանար արագ ներս մտնել։ Լուսամուտը բաց գտնելով,
Ջիաննին զգուշությամբ մտավ ներս և պառկեց աղջկա կողքին, որը, իհարկե, քնած
չէր. իսկ աղջիկը, նախքան այլ բանով կզբաղվեին, նրան հայտնեց իր բոլոր
մտադրությունները՝ ի սրտե խնդրելով իրեն ազատել ու փախցնել։ Ջիաննին
պատասխանեց, թե ինքը դրանից ավելի մեծ փափագ չունի և որ նրա մոտից
հեռանալուն պես աշխատելու է այնպես անել, որ մյուս անգամ այդտեղ դալիս
կարողանա փախցնել։ Ապա գրկախառնվելով, նրանք մեծագույն հաճույքով ճաշակեցին
այն բավականությունը, որից ավելին սերն անզոր է տալ, և, վայելքն այդ
կրկնելով մի քանի անգամ, իրենք էլ չզգացին, թե ինչպես մեկմեկու գրկած
քնեցին։

Թագավորը, որին աղջիկը առաջին հայացքից դուր էր եկել, հիշեց նրան և, իրեն
առողջ զգալով, որոշեց, թեև օրն արդեն լուսանալու վրա էր, գնալ ու նրա հետ
ժամանակ անցկացնել, և իր սպասավորներից մի քանիսի հետ ծածուկ գնաց Կուբա։
Մտնելով հիշյալ տունը, նա հրամայեց անաղմուկ բացել դուռն այն սենյակի, ուր,
ինչպես նրան հայտնի էր, քնում էր աղջիկը, և ներս մտավ՝ առջևից մի մեծ վառ
կերոն։ Աչք դցելով անկողնին, նա տեսավ աղջկան ու Ջիաննիին, որոնք քնած էին
միասին, բոլորովին մերկ ու գրկախառնված և, ոչ մի խոսք չասելով, այնպես
մոլեգնեց, որ քիչ էր մնում երկուսին էլ սպաներ իր դաշույնով։ Բայց հետո
սթափվելով ու մտածելով, որ յուրաքանչյուր մարդու, ուր մնաց թե թագավորի
համար շատ անարժան բան է սպանել երկու քնած ու մերկ մարդկանց, նա զսպեց
իրեն և որոշեց նրանց սպանել ժոդովրդի ներկայությամբ և խարույկի վրա։
Դառնալով սենյակում գտնվող իր միակ ուղեկցին՝ նա ասաց. «Ի՞նչ կասես այս
մեղսավոր կնոջ մասին, որի վրա հույս էի դրել»։ Այնուհետև հարցրեց, թե
արդյոք նա չի ճանաչում այդ երիտասարդին, որը հանդգնել է իր տունը մտնել և
իրեն այդպիսի անարգանք ու զայրույթ պատճառել։ Նա, որին ուղղված էր հարցը,
պատասխանեց, թե չի հիշում, որ նրան երբևիցե տեսած լինի։ Եվ այդպես
մոլեգնած, թագավորը դուրս եկավ սենյակից, հրամայեց, որ սիրահարներին բռնեն,
հենց այդպես մերկ կապկպեն և օրը ցերեկով տանեն Պալերմո ու մեջք֊մեջքի կապեն
մի ցցի, այդպես թողնեն մինչև ժամը երեքը, որպեսզի բոլորը կարողանան նրանց
տեսնել, իսկ հետո, ինչպես որ հարկն է, այրեն խարույկի վրա։ Այդ ասելով, նա,
սոսկալի զայրացած, վերադարձավ Պալերմո՝ իր առանձնարանը։

Թագավորի գնալուն պես բազմաթիվ սպասավորներ հարձակվեցին սիրահարների վրա և
ոչ միայն արթնացրին, այլև շտապով բռնեցին ու կապկպեցին նրանց։ Դժվար չէ
պատկերացնել, թե որքան վշտացան մեր ջահելները, որոնք սկսեցին լալ ու ողբալ,
սոսկալով իրենց կյանքին սպառնացող վտանգից։ Թագավորի հրամանի համաձայն,
նրանց տարան Պալերմո, հրապարակում կապեցին ցցին և նրանց աչքի առաջ
պատրաստեցին ու վառեցին խարույկը, որպեսզի թագավորի նշանակած ժամին այրեն։
Պալերմոցինեըր, թե՛ տղամարդիկ, թե՛ կին, իսկույն վազ տվին այնտեղ, որ
սիրահարներին տեսնեն. տղամարդիկ գնում էին տեսնելու աղջկան, և ինչպես նրանք
գովում էին նրա կատարյալ գեղեցկությունն ու կազմվածքը, այնպես էլ կանայք,
որ վազել էին երիտասարդին տեսնելու, շատ էին հավանում սրա դեմքի ու մարմնի
գեղեցկությունը։ Իսկ խեղճ սիրահարները, երկուսն էլ սոսկալի ամոթահար,
կանգնած էին գլուխներր կախ և իրենց դժբախտությունն էին ողբում՝ ժամ առ ժամ
սպասելով կրակի մեջ մեռնելու դաժան պատժին։

Եվ ահա այն ժամանակ, երբ նրանց այդ կերպ պահում էին մինչհ նշանակված ժամը և
ամենուրեք ծանուցանում նրանց կատարած հանցանքը, դեպքի լուրը հասավ Ռուջիերի
դելլ Օրիային, մի շատ քաջ մարդու, որն այն ժամանակ թագավորական ծովակալի
պաշտոն էր վարում, և նա սիրահարներին տեսնելու համար գնաց այն վայրը, ուր
նրանց կապել էին ցցին։ Հասնելով այնտեղ, նա ամենից առաջ աղջկան դիտեց և շատ
գովեց նրա գեղեցկությունը, ապա դառնալով երիտասարդին՝ ճանաչեց առանց մեծ
դժվարության և մոտենալով հարցրեց. «Սա պրոչիդացի Ջիաննին չէ՞»։ Ջիաննին,
գլուխը բարձրացնելով և ծովակալին ճանաչելով, ասաց. «Տե՛ր իմ, իսկապես ես
նա՛ եմ, որի մասին հարցնում եք, բայց շուտով կդադարեմ այդպիսին լինելուց»։
Այնժամ ծովակալը նրան հարցրեց, թե ի՛նչն է նրան հասցրել այդ վիճակին։ «Սերը
և թագավորի զայրույթը»,— պատասխանեց Ջիաննին։ Ծովակալը նրան պատվիրեց
հանգամանորեն ամեն ինչ պատմել և, եղելության պատմությունը լսելով, ուզում
էր հեռանալ, երբ Ջիաննին ձայն ավեց ասելով. «Տե՛ր իմ, եթե հնարավոր է, ինձ
համար մի շնորհ խնդրեցեք նրանից, ում հրամանով այստեղ կանգնած եմ»։— «Իսկ
ի՞նչ շնորհ»,— հարցրեց Ռուջիերին։ Ջիաննին պատասխանեց. «Տեսնում եմ, որ
պիտի մեռնեմ, և այն էլ շուտով. և, քանի որ ես մեջքով եմ դարձած դեպի այն
աղջիկը, որին սիրում էի կյանքիցս ավելի, և նա էլ կանգնած է նույն կերպ,
խնդրում եմ շնորհ անեն մեզ կանգնեցնելու երես առ երես, որպեսզի մեռնելիս
նրա դեմքին նայելով՝ այս կյանքից հանգիստ հեռանամ»։ Ռուջիերին ծիծաղելով
ասաց. «Սիրո՛վ. պարտքս լինի այնպես անել, որ դու այդ աղջկան դեռ այնքան
նայես, որ սկսես ձանձրանալ»։ Հեռանալով Ջիաննիի մոտից, նա դարձավ նրանց,
ում հանձնարարված էր մահապատիժն ի կատար ածել, և հրամայեց՝ առանց թագավորի
նոր հրամանի չանել արածից ավելին և, առանց ուշացնելու, գնաց թագավորի մոտ,
ու թեև սրան խիստ զայրացած տեսավ՝ չհապաղեց հայտնել իր կարծիքը և ասաց.
«Թագավո՛ր իմ, ի՞նչ վիրավորանք են պատճառել քեզ այն երկու ջահելները, որ
հրամայել ես հրապարակում այրել»։ Թագավորր պատմեց, թե այսպես ու այսպես։
Այնժամ Ռուջիերին շարունակեց իր խոսքը. «Իրենց հանցանքի համար նրանք արժանի
են պատժվելու, բայց ո՛չ քո ձեռքով, և ինչպես որ հանցագործությունների համար
մարդկանց, պատժում են, այնպես էլ բարեգործությունների համար պետք է նրանց
ոչ միայն ողորմալ ու կարեկցել, այլև հատուցող լինել։ Գիտե՞ս արդյոք, թե
ովքեր են այն անձինք, որոնց այրել ես ցանկանում»։ Թագավորը պատասխանեց, թե
չգիտե։ Այնժամ Ռուջիերին ասաց. «Իսկ ես ցանկանում եմ, որ դու իմանաս նրանց
ով լինելը, որպեսզի տեսնես, թե արդյոք խոհեմաբա՞ր ես ենթարկվում զայրույթիդ
պոռթկումներին։ Երիտասարդը պրոչիդացի մեսսեր Լանդոլֆոյի որդին է, հարազատ
եղբայրը պրոչիդացի Ջիաննիի, որի շնորհիվ դարձար այս կղզու թագավորն ու
տիրակալը, իսկ աղջիկը դուստրն է Մարինո Բոլգարոյի, որի զորության շնորհիվ
քո թագավորությունը ներկայումս դեռ Իսկիայից դուրս չի արված։ Բացի դրանից,
այդ երիտասարդ, տղան ու աղջիկը վաղուց են միմյանց սիրելիս եղել և միայն
իրենց սիրուց, այլ ոչ թե քեզ անարգանք պատճառելու ցանկությունից մղված են
կատարել այդ մեղքը (եթե կարելի է մեղք համարել այն, ինչ ջահելներն անում են
սիրուց դրդված)։ Ինչո՞ւ ես ուզում մահու տալ նրանց, երբ, ընդհակառակը,
պարտավոր ես պատվել քո բարեհաճ վերաբերմունքով ու պարգևներով»։ Այդ լսելով
և համոզվելով, որ Ռուջիերիի ասածն իրավ է, թագավորը ոչ միայն չմտածեց որևէ
ավելի վատ բան անել, այլև արածի համար էլ զղջաց, ուստի անմիջապես հրամայեց՝
աղջկան ու տղային ցցից արձակել ու իր մոտ բերել, և այդպես էլ արվեց։
Հարցուփորձ անելով և իմանալով նրանց արարքի հանգամանքները, նա որոշեց նրանց
պատճառած անարգանքը հատուցել մեծ պատիվներով ու պարգևներով։ Երկուսին էլ
շքեղ հագուստներ հագցնելով և տեղյակ լինելով նրանց փոխադարձ
համաձայնությանը, նա Ջիաննիին ամուսնացրեց դեռատի աղջկա հետ և, փառավոր
ընծաներ տալով, ճանապարհեց տուն, որտեղ նրանց դիմավորեցին մեծ հանդելսվ, և
նրանք, անսահման խնդության ու վայելքի մեջ, իրար հետ երկար ապրեցին։


## Նովել յոթերորդ

_Թեոդորոսը սիրահարված է իր տիրոջ՝ մեսսեր Ամերիգոյի դուստր Վիոլանտային. սա
նրանից հղիանում է, իսկ Թեոդորոսը կախվելու է դատապարտվում։ Երբ Թեոդորոսին
մտրակահարելով տանում են կախելու, նրան ճանաչում է իր հայրը և, այդ կերպ
ազատվելով, նա ամուսնանում է Վիոլանտայի հետ։_

Բոլոր դամաները, որ ահ ի սիրտ սպասում էին լսելու, թե արդյոք սիրահարներն
այրվելո՞ւ են, թե ոչ, լսելով, որ նրանք փրկվեցին, գոհություն հայտնեցին առ
աստված և ուրախացան, իսկ թագուհին, մինչև վերջ լսելով նովելը, հաջորդ
պատմողի պարտականությունը դրեց Լաուրետտայի վրա, որն ուրախ-ուրախ այսպես
սկսեց իր պատմությունը.

— Չքնաղագե՛ղ դամաներ, այն ժամանակ, երբ Սիցիլիայում թագավորում էր
Վիլհելմ բարի թագավորը, այդ կղզում ապրում էր մի ոմն ազնվական, Ամերիգո
Աբատտե Տրապանցի անունով, որը, երկրային շատ բարիքներից բացի, ուներ և
բազմաթիվ զավակներ։ Այդ պատճառով էլ ծառաների կարիք զգալով, օգտվեց
ջենովացի ծովահենների ժամանումից, որոնք առագաստանավով եկել էին արևելքից
և, անցած լինելով Հայաստանի ափերով, բազմաթիվ տղաներ էին առևանգել։ Նա այդ
երեխաներին թուրք կարծելով, նրանցից մի քանիսին գնեց։ Բռի հովիվների
տպավորություն էին թողնում այդ երեխաները, բայց նրանց մեջ կար մեկը, որ շատ
էր բարետես ու գեղեցիկ, անունը Թեոդորոս։ Թեև նրա հետ էլ վարվում էին
այնպես, ինչպես ստրուկի հետ, այնուամենայնիվ նա ապրեց ու մեծացավ մեսսեր
Ամերիգոյի տանը, նրա երեխաների հետ միասին, և ավելի շուտ իր խառնվածքի, քան
այդ պատահական վիճակի բերումով դարձավ բարեկիրթ ու վայելչաշնորհ մի
երիտասարդ և մեսսերե Ամերիգոյին այնքան դուր եկավ, որ նա նրան ազատություն
տվեց և, կարծելով, թե թուրք է, հաճեց մկրտել ու անունը դնել Պիետրո և, շատ
վստահելով, կարգեց իր գործերի ավագ վերակացու։

Եվ Ամերիգոյի մյուս զավակների հետ մեծացավ ու հասակ առավ նաև նրա դուստրը՝
Վիոլանտան, որը մի շատ սիրուն և նրբագեղ աղջիկ էր։ Եվ մինչդեռ հայրը չէր
շտապում նրան ամուսնացնել, այնպես պատահեց, որ աղջիկը սիրեց Պիետրոյին, ու
թեև սիրում էր և նրա բարքն ու արարմունքը բարձր գնահատում, չէր
համարձակվում հայտնել իր սերը։ Բայց Ամուրը նրան ազատեց այդ հոգսից, քանզի
Պիետրոն, որ շատ անգամ էր աչքի տակով նայել աղջկան, այնպես սիրահարվեց, որ
նրան տեսնելն իսկ բավական էր, որպեսզի իրեն երջանիկ զգար։ Միայն թե նա
վախենում էր, որ չլինի թե որևէ մեկը դա նկատի, քանզի նրան թվում էր, որ իր
արածը վատ բան է։ Աղջիկը, որ հաճույքով էր հանդիպում նրան, նկատեց տղայի
սերը և, որպեսզի նա իրեն ավելի համարձակ զգար, այնպես էր ցույց տալիս, թե
շատ ուրախ է նրան տեսնելու, և իսկապես էլ այդպես էր։ Երկար մնացին նրանք
այդ վիճակում, չհամարձակվելով մեկմեկու որևէ խոսք ասել, թեև նրանցից
յուրաքանչյուրը խիստ ցանկանում էր այդ բանը անել։

Եվ մինչդեռ երկուսն էլ հավասարապես այրվում էին սիրո կրակով, բախտը, կարծես
որոշած լինելով, որ ամեն ինչ նրանց սրտովը լիներ, սիրահարներին
հնարավորություն տվեց իրենցից վանելու երկչոտ ամոթխածությունը, որ նրանց
կաշկանդել էր։ Մեսսեր Ամերիգոն Տրապանայից մի մղոնաչափ հեռու մի սքանչելի
կալվածք ուներ, ուր նրա կինը հաճախ գնում էր իր դստեր և այլ տիկնանց հետ
ժամանակ անցկացնելու։ Երբ մի խիստ շոգ օր, հետներն առնելով Պիետրոյին,
գնացին այդ կալվածքը և ժամանակ էին անցկացնում այնտեղ, հանկարծ երկինքը
պատեց մթին ամպերով, ինչպես ամռանը հաճախ է պատահում, և տիկինն  ու նրա
ուղեկցուհիները, վախենալով կալվածքում տեղատարափի տակ մնալուց, որոշեցին ետ
դառնալ և ճանապարհ ընկան դեպի Տրապանա, քայլելով որքան կարող էին արագ։
Բայց Պիետրոն և աղջիկը, երկուսն էլ երիտասարդ, թերևս ոչ այնքան տեղատարափի
ահից, որքան իրենց սիրուց մղված, առաջ տվին ու անցան տիկնոջն ու նրա
ընկերակցուհիներին։ Երբ նրանք տիկնոջն ու նրա ուղեկցուհիներին այնքան ետ
էին թողել, որ վերջիններս հազիվ էին երևում, հանկարծ բազմաթիվ որոտներից
հետո սաստիկ ու մեծահատիկ կարկուտ տեղաց, որից մայրն ու իր
ընկերակցուհիները պատսպարվեցին գյուղացիներից մեկի տանը։ Իսկ Պիետրոն ու
աղջիկը, ավելի մոտիկ ապաստան չգտնելով, մտան մի հին, գրեթե բոլորովին
քանդված ու անբնակ հյուղակ և սրա տանիքի դեռևս անփուլ մասի ներքո իրար
սեղմվեցին, և քանի որ ծածկը փոքր էր, ստիպվեցին հպվել մեկմեկու։ Այս հպումն
էր պատճառր, որ նրանք փոքր-ինչ սրտապնդվեցին արտահայտելու իրենց սիրային
զգացմունքները, և առաջինը Պիետրոն ասաց. «Տա՜ր աստված, որ այս կարկուտը
երբեք չդադարեր, եթե ես շարունակ ինձ այսպես պիտի զգայի»։ Աղջիկն էլ այսպես
պատասխանեց. «Դա շատ հաճելի կլիներ ինձ»։ Եվ այս խոսակցությունն սկսելով,
նրանք այնտեղ հասան, որ բռնեցին ու սեղմեցին միմյանց ձեռքերը, ապա
գրկախառնվեցին, ապա համբուրվեցին, իսկ կարկուտը գալիս էր ու գալիս։ Որպեսզի
կանգ առած չլինեմ ամենայն մանրամասնությանը վրա, կասեմ, որ եղանակը դեռ չէր
պարզել, երբ նրանք ճաշակել էին սիրո գերագույն հաճույքը և միջոցներ մտածել
հետագայում ևս թաքուն կերպով իրարից գոհանալու համար։

Եղանակը պարզվելուց հետո նրանք, որ քաղաքադռան մոտ սպասում էին աղջկա մորը,
որ այնքան էլ հեռու չէր, միացան նրան և տուն վերադարձան։ Այստեղ նրանք, ի
մեծ հաճույս իրենց, զգուշաբար և թաքուն հաճախ էին հանդիպում միմյանց։ Եվ
բանն այնտեղ հասավ, որ աղջիկը հղիացավ, մի բան, որ շատ անախորժ էր երկուսի
համար էլ, ուստի նրանք շատ հնարքների դիմեցին, որ, բնության օրենքներին
հակառակ, ազատվեն պտուղից, բայց հաջողություն չունեցան։ Այդ պատճառով էլ
Պիետրոն, վախենալով իր կյանքին սպառնացող վտանգից, որոշեց փախչել և այդ
մասին ասաց աղջկան։ Սա էլ լսելով նրան ասաց. «Եթե դու գնաս, ես անպայման
ինձ կսպանեմ»։ Պիետրոն, որ նրան չափազանց սիրում էր, ասաց. «Ինչպե՞ս ես
ցանկանում, սիրելի՛ս, որ մնամ այստեղ։ Քո հղիությունը կմատնի մեր հանցանքը,
քեզ հեշտությամբ կներեն, իսկ ես, թշվառս, պիտի պատժվեմ թե՛ իմ և թե՛ քո
մեղքի համար»։ Աղջիկը պատասխանեց. «Պիե՛տրո, իմ մեղքը, իհարկե, իմանալու
են, բայց հավատացած եղիր, որ քո մեղքը երբեք չի իմացվի, եթե դու ինքդ
չասես»։ Այնժամ Պիետրոն ասաց. «Քանի որ դու խոստանում ես չասել, ես մնում
եմ այստեղ, միայն թե ջանա խոստումդ չդրժել»։

Աղջիկը, որ ըստ հնարավորին թաքցնում էր իր հղիությունր, տեսնելով, որ
մարմնի աճած մասերի պատճառով այլևս անհնար է թաքցնել, մի անգամ լալով իր
մեղքը խոստովանեց մորը, աղաչելով իրեն փրկել։ Մայրը, չափազանց վշտացած,
սոսկալի նախատինք թափեց նրա գլխին և ցանկացավ իմանալ, թե բանը ինչպես էր
եղել։ Աղջիկն էլ վախենալով, որ գուցե Պիետրոյին որևէ չարիք պատճառեն,
իրողությունը թաքցրեց և դրան այլ կերպարանք տալով՝ մի պատմություն մոգոնեց
և ամեն ինչ ներկայացրեց իր ուզածի պես։ Մայրը հավատաց դրան և աղջկա արածը
մարդկանց աչքից ծածկելու համար նրան ուղարկեց իր կալվածքներից մեկը։ Երբ
հասավ ծնելու Ժամանակը, և աղջիկն սկսեց ճչալ, ինչպես ճչում են ազատվող
կանայք, և երբ մայրն էլ չէր ենթադրում, թե Ամերիգոն, որ բնավ այդ
կալվածքում չէր եղել, կարռղ է գալ այդտեղ, հենց այդ ժամանակ այնպես
պատահեց, որ թռչունների որսից վերադառնալով և անցնելով այն սենյակի մոտով,
որտեղ աղջիկը ճչում էր, նա այդ բանից զարմացած հանկարծ ներս մտավ և
հարցրեց, թե ի՛նչ է պատահել։ Մայրը, տեսնելով ներս մտած ամուսնուն, տխուր
դեմք ընդունեց և նրան պատմեց աղջկան պատահածը, բայց հայրը, որ նվազ
դյուրահավատ էր, քան մայրը, ասաց, որ աղջիկը սուտ է ասում, թե իբր չգիտե
ումից է հղիացել, ուստի ինքը ցանկանում է իսկությունն իմանալ. եթե աղջիկը
հայտնի այդ մարդու ով լինելը, թերևս կարող է ներում ստանալ, իսկ եթե ոչ՝
թող մահն աչքի առաջ ունենա և բնավ հույս չդնի հոր ներողամտության վրա։ Կինը
որքան կարող էր ջանաց, որ ամուսինը բավարարվեր աղջկա պատմածով, բայց նրա
բոլոր ջանքերն ապարդյուն էին։ Եվ ահա, մոլեգնելով, մերկացրած սուրը ձեռին
հայրը նետվեց դեպի աղջիկը, որը, մինչ մայրը կջանար ամուսնուն հանգստացնել,
ծնեց մի տղա։ Ամերիգոն ասաց. «Կա՛մ կասես, թե այդ երեխան ումից է, կա՛մ
անհապաղ պիտի մեռնես»։ Աղջիկը մահից վախենալով դրժեց Պիետրոյին տված
խոստումը և խոստովանեց այն ամենը, որ նրանց միջև տեղի էր ունեցել։ Ասպետը
այդ լսելով և սոսկալի գազազելով՝ քիչ մնաց աղջկան սպաներ, բայց հետո
զեղելով այն ամենը, ինչ թելադրում էր ցասումը, հեծավ ձին, գնաց Տրապանա և
իրեն հասած անարգանքի մասին հայտնելով ոմն Կուռադոյի, որը թագավորի
հավատարմատարն էր այդ քաղաքում, պահանջեց անմիջապես կալանավորել Պիետրոյին,
որը կտտանքի ենթարկվելով՝ իր արածը խոստովանեց։

Երբ դրանից մի քանի օր անց հավատարմատարը տվեց իր վճիռը, այն է՝ քաղաքում
ման ածելով նրան գանակոծել և ապա կախել, հենց այդ ժամանակ Ամերիգոն,— որի
ցասումը չէր անցել նույնիսկ այն բանից հետո, որ Պիետրոյին մահվան դուռն էր
հասցրել,— ցանկանալով, որ միևնույն ժամին երկրի երեսից չքանան երկու
սիրահարներն ու նրանց զավակը, գինով լի բաժակի մեջ թույն գցեց և բաժակը ու
մի մերկացրած դաշույն տալով իր սպասավորներից մեկին՝ ասաց. «Այս երկու
բաները վերցնելով՝ գնա Վիոլանտայի մոտ և իմ անունից հանձնիր նրան, որպեսզի
նա շտապով ընտրի մահվան այս երկու միջոցներից ո՛րը կկամենա՝ կա՛մ թույնը,
կա՛մ դաշույնը, հակառակ դեպքում ես նրան բոլոր քաղաքացիների աչքի առաջ
խարույկի վրա այրել կտամ, մի պատիժ, որին արժանի է։ Այդ անելուց հետո
վերցրու այն տղային, որին նա մի քանի օր առաջ ծնել է, պատին զարնելով՝
գլուխը ջախջախիր և նետիր ի կեր շների»։ Երբ խստասիրտ հայրն իր աղջկա և
թոռան համար այդ դաժան վճիռն արձակեց, սպասավորր հեռացավ ավելի տրամադիր
վատ, քան լավ բան անելու։

Մահապարտ Պիետրոն, որին պահակախումբը գանահարելով դեպի կախաղան էր տանում,
ջոկատի պետի ցանկությամբ պիտի անցներ մի հյուրանոցի մոտով, որտեղ իջևանել
էին Հայաստանից ժամանած երեք նշանավոր անձինք, որոնք Հայոց թագավորի կողմից
առաքված էին Հռոմ՝ առաջիկա խաչակրաց արշավանքին վերաբերող կարևոր հարցերի
շուրջը պապի հետ բանակցելու։ Նրանք կանգ էին առել այդտեղ, որպեսզի մի քանի
օր հանգստանային ու վերականգնեին իրենց ուժերը, և Տրապանայի երևելի
մարդկանց, առանձնապես Ամերիգոյի կողմից ընդունվել էին մեծ պատիվներով։
Լսելով Պիետրոյին ուղեկցող պահակախմբի ստնաձայնը, նրանք մոտեցան
լուսամուտին՝ նայելու։ Պիետրոյին բոլորովին մերկացրել էին մինչև գոտկատեղը,
ձեռները կապել հետևից։ Այդ երեք դեսպաններից մեկը, անունը Ֆինեո, որն արդեն
ծեր և ձեծ ազդեցություն ունեցող մարդ էր, Պիետրոյին տեսնելուն պես նրա
կրծքին նկատեց մի մեծ ու կարմիր խալ,— ոչ արհեստական, այլ բնածին,—
մեկն այն խալերից, որ կանայք մորուց խալ են անվանում։ Եվ նրան տեսնելուն
պես դեսպանի միտն ընկավ իր որդին, որին տասնհինգ տարի առաջ Լայացցոյի
ծովեզերքից առևանգել էին ծովահենները և որի մասին այդ ժամանակից ի վեր
տեղեկություն չուներ։ Նայելով գանահարվող թշվառի տարիքին, նա խորհեց, որ
եթե իր որդին կենդանի լիներ՝ կունենար նույն այն տարիքը, որ, իր կարծիքով,
ուներ այդ թշվառը։ Եվ այն նշանը սրան առիթ տվեց մտածելու, թե արդյոք դա
հենց իր որդին չէ՞, և նրա գլխում միտք ծագեց, որ եթե դա նա է, ապա դեռևս
պիտի հիշի թե՛ իր, թե՛ հոր անունը և թե՛ հայոց լեզուն։ Ահա թե ինչու, երբ
Պիետրոն արդեն մոտեցել էր, նա ձայն տվեց նրան. «Հե՛յ, Թեոդորոս»։ Լսելով
այդ ձայնը, Պիետրոն գլուխը արագ բարձրացրեց, և այդ տեսնելով, Ֆինեոն
հայերեն ասաց. «Որտեղացի՞ ես դու և ո՞ւմ տղան ես»։ Պիետրոյին տանող
զինվորները, հարգելով այդ մեծապատիվ մարդուն, կանգ առան, այնպես որ Պիետրոն
կարողացավ պատասխանել. «Ես Հայաստանից եմ, հորս անունն է Ֆինեո, ինձ այստեղ
բերել են երբ դեռ փոքր էի, իսկ թե ո՛վ էր բերողը՝ չգիտեմ»։ Այդ լսելով,
Ֆինեոն տեսավ, որ անկասկած նա իր կորցրած որդին է, ուստի լալով իր
ընկերների հետ ցած իջավ, վազեց ու տղային գրկեց. նրա վրա ձգելով թանկագին
կերպասից պատրաստված իր թիկնոցը, նա զորականին, որ նրան կախելու էր տանում,
խնդրեց սպասել մինչև մահապարտին առաջ տանելու հրաման ստանալը, սա էլ
պատասխանեց, թե սիրով կսպասի։ Ֆինեոյին արդեն հայտնի էր, թե երիտասարդին
ինչու էին կախելու տանում, քանղի եղելության լուրն արդեն ամենուր տարածվել
էր, ահա թե ինչու նա անմիջապես իր ընկերների ու սպասավորների հետ միասին
գնաց մեսսեր Կուռադոյի մոտ և այսպես ասաց. «Մեսսե՛րե, այն մարդը, որին դուք
հիմա դեպի կախաղան եք ուղարկում որպես ստրուկի, ազնվական է և իմ հարազատ
որդին է, և նա պատրաստ է կնության առնելու այն աղջկան, որին, ինչպես
պատմում են, զրկել է կուսությունից։ Ուստի չե՞ք հաճի դատավճռի կատարումը
կասեցնել ցայնժամ, երբ հնարավոր կլինի իմանալ, թե աղջիկը ցանկանո՞ւմ է
տղայի հետ ամուսնանալ, որպեսզի, եթե նա ցանկանալու լինի, դուք օրինազանց
չհամարվեք»։

Մեսսեր Կուռադոն, լսելով, որ մահապարտը Ֆինեոյի որդին է, զարմացավ և ամաչեց
այն սխալի համար, որի մեջ նրան գցել էր բախտը։ Նա, համոզվելով, որ Ֆինեոյի
ասածը ճշմարիտ է, վերջինիս խնդրեց իսկույն տուն վերադառնալ, Ամերիգոյին
կանչել տվեց և ամեն ինչ պատմեց։ Մեսսեր Ամերիգոն, որն աղջկան ու թոռնիկին
սպանված էր կարծում, իր արածի համար իրեն համարեց աշխարհիս ամենադժբախտ
մարդը, տեսնելով, որ եթե աղջիկը սպանված չլիներ՝ ամեն ինչ կհարթվեր։
Այնուհանդերձ, նա անմիջապես մարդ ուղարկեց այն կալվածքը, ուր գտնվում էր
դուստրը, հայտնելու, որ եթե իր հրամանր դեռ չեն կատարել այլևս ի կատար
չածեն։ Եվ այդ ուղարկված մարդը տեսավ, թե ինչպես մեսսեր Ամերիգոյի առաքած
սպասավորը, թույնն ու դաշույնը աղջկա առաջ դրած, նրան նախատում էր արագ
ընտրություն չկատարելու, համար և պատրաստվում էր ստիպելու, որ ընտրեր
երկուսից մեկը։ Լսելով տիրոջ հրամանը, նա աղջկան հանգիստ թողեց, վերադարձավ
մեսսեր Ամերիգոյի մոտ և պատմեց գործի վիճակը։ Դրա համար ուրախանալով,
մեսսեր Ամերիգոն գնաց այն հյուրանոցը, ուր իջևանել էր Ֆինեոն, և, լացը
հազիվ զսպելով, զղջաց իր հանցանքը և նրանից ներում իւնդրելով՝ ասաց, որ եթե
Թեոդորոսը ցանկանա աղջկա հետ ամուսնանալ՝ ինքը պատրաստ է նրան կնության
տալու։ Ֆինեոն սիրով ներեց նրան ու պատասխանեց. «Ես էլ եմ ցանկանում, որ
որդիս ամուսնանա ձեր դստեր հետ։ Իսկ եթե նա չցանկանա, թող մահավճիռն ի
կատար ածվի»։

Եվ այդպես իրար հետ համաձայնության գալով, Ֆինեոն և Ամերիգոն Թեոդորոսին,
որը մահվան ահից և հորը գտնելու ուրախությունից դեռ ուշքի չէր եկել,
հարցրին, թե նա ինչպե՞ս կցանկանար վարվել։ Լսելով, որ իր համաձայնության
դեպքում Վիոլանտան իր կինը պիտի դառնա, Թեոդորոսն այնպիսի ուրախություն
զգաց, որ կարծես դժոխքից դրախտը ցատկեց, և ասաց, որ այդ ամուսնությունը իր
համար մեծ շնորհ կլինի, եթե դա նրանց սրտովն է։ Այնժամ մարդ ուղարկեցին
աղջկա մոտ՝ նրա կամքը հարցնելու։ Լսելով, թե Թեոդորոսին ի՛նչ է պատահել և
դեռ ի՛նչ կարող է պատահել, նա, որ մինչ այդ իր մահվանը սպասելով՝ անասելի
վշտահար էր, երկար ժամանակ հավատ չընծայելով, իսկ հետո փոքր-ինչ հավատալով
լսածին, սկսեց ուրախանալ և պատասխանեց, որ եթե ինքը կարողանար իր
ցանկությանը հետևել իր համար ոչինչ այնքան ուրախալի չէր լինի, որքան
Թեոդորոսի հետ ամուսնանալը, սակայն, այնուամենայնիվ, կվարվի այնպես, ինչպես
կհրամայի հայրը։

Եվ այսպես, փոխադարձ համաձայնությանը Վիոլանտային ամուսնացնելով Թեոդորոսի
հետ, նրանք շքեղ տոնախմբություն սարքեցին ի մեծ գոհություն բոլոր
քաղաքացիների։ Դեռատի կինն սփոփվեց, իր փոքրիկ որդուն ստնտուի հանձնեց և
որոշ ժամանակից հետո գեղեցկացավ շատ ավելի, քան երբևէ եղել էր։ Երբ
ծննդկանի մահիճը թողնելուց հետո նա ներկայացավ Ֆինեոյին, որն այդ ժամանակ
արդեն Հռոմից վերադարձել էր, նրան հարգեց ու պատվեց ինչպես իր հորը, իսկ
Ֆինեոն էլ, գոհ այդպիսի սիրուն հարս ունենալու համար, մեծ հանդեսով և
ուրախությամբ կատարեց նրանց հարսանիքը, նրան ընդունեց ու սիրեց ինչպես իր
հարազատ աղջկան։ Մի քանի օր հետո իր որդու, հարսի ու թոռան հետ մի թիանավ
նստելով, նա նրանց տարավ Լայացցո, ուր սիրահարները մինչ ի մահ ապրեցին հաշտ
ու խաղաղ։


## Նովել ութերորդ

_Նաստաջիո դելլի Օնեստին, որ սիրահարված էր Տրավերսարիի աղջկան, շռայլում է
իր հարստությունը՝ չարժանանալով փոխադարձ սիրո։ Յուրայինների խնդրանքով նա
գնում է Կիասսի և այստեղ տեսնում, թե ինչպես մի հեծյալ հետապնդում ու
սպանում է մի աղջկա, որին լափում են երկու շներ։ Նաստաջիոն իր հարազատներին
և իր սիրած աղջկան ճաշի է հրավիրում, աղջիկը տեսնում է, թե ինչպես են
չարչարում այն աղջկան, և, վախենալով նույն բախտին արժանանալ, ամուսնանում է
Նաստաջիոյի հետ։_

Երբ Լաուրետտան լռեց, Ֆիլոմենան թագուհու հրամանով այսպես սկսեց.—
Սիրելի՛ դամաներ, ինչպես որ մեր կարեկցությունը գովելի է համարվում, այնպես
էլ ասավածային արդարադատությունը մեզ խստորեն պատժում է դաժանության համար։
Որպեսզի ասածս ապացուցած լինեմ և դրանով ձեզ դրդեմ ձեզնից իսպառ վանելու
այդ զգացմունքը, ցանկանում եմ պատմել մի նովել, որը սրտաշարժ է հետաքրքիր
լինելուց ոչ պակաս։

Ռավեննայում, Ռոմանիայի այդ հնագույն քաղաքում, մի ժամանակ շատ ազնվազարմ
ու երևելի մարդիկ կային, և ի թիվս դրանց՝ մի երիտասարդ, անունը Նաստաջիո
դելլի Օնեստի, որն իր հոր և հորեղբոր մահից հետո անչափ հարուստ մարդ էր
դարձել։ Եվ ինչպես հաճախ է պատահում ջահելների հետ, նա, ամուսնացած
չլինելով, սիրահարվեց մեսսեր Պաոլո Տրավերսարիի աղջկան, որն իրենից ավելի
տոհմիկ էր, և հույս ուներ, որ իր գործերով նրան կտրամադրի իրեն սիրել։ Բայց
այդ գործերը, որքան էլ մեծ, սքանչելի ու գովելի էին, նրան ոչ միայն
չօգնեցին, այլև, կարծես թե, վնասեցին, որովհետև նրա սիրո առարկան, որը,
երևի իր արտակարգ գեղեցկության ու տոհմիկության պատճառով, չափազանց հպարտ
էր ու գոռոզամիտ, նրա սիրո նկատմամբ այնքան դաժան, քարսիրտ ու անկարեկից
գտնվեց, որ ո՛չ նրան էր հավանում, ո՛չ էլ նրա հավանած որևէ բանին։ Դա
այնքան ծանր էր Նաստաջիոյի համար, որ վշտից հաճախ մտածում էր կյանքին վերջ
դնել, սակայն իրեն զսպելով, նա շատ անգամ որոշել էր կա՛մ աղջկանից
բոլորովին ձեռ քաշել, կա՛մ, եթե կարողանար, ատել ճիշտ այնպես, ինչպես
աղջիկն էր ատում նրան. բայց այդ մտադրություններն ի դերև էին լինում, քանզի
որքան նրա հույսը նվազում էր, այնքան սաստկանում էր սերը։

Եվ ահա, երբ երիտասարդը շարունակում էր այդպես անհույս սիրել ու առանց չափ
ու սահմանի ծախսեր անել, ազգականներից մի քանիսը այն եզրակացության եկան,
որ նա այդպիսով կարող է քայքայել և՛ առողջությունր, և՛ կարողությունր։ Այդ
պատճառով էլ նրանք մի քանի անգամ նրան խորհուրդ էին տվել և խնդրել
Ռավեննայից հեռանալ ու առժամանակ ապրել որևէ այլ վայրում, քանզի այդ
դեպքում նրա և՛ սերը, և՛ շռայլ ծախքերը կնվազեին։ Նաստաջիոն հաճախ էր
ծիծաղում նրանց ասածի վրա, բայց ի վերջո, շարունակ լսելով այդ
թախանձանքները և այլևս չկարողանալով մերժել, ասաց, թե այդպես էլ կանի։
Պատվիրելով մեծ պատրաստություն տեսնել,— կարծես թե Ֆրանսիա, Իսպանիա կամ
մի այլ հեռավոր երկիր պիտի մեկներ,— նա ձի հեծավ և, բազմաթիվ բարեկամների
ուղեկցությամբ դուրս գալով Ռավեննայից՝ գնաց ընդամենը երեք մղոնի վրա
գտնվող մի վայր, որր կոչվում է Կիասսի և, հրամայելով այդտեղ վրաններ ու
տաղավարներ զարկել, իր ուղեկիցներին ասաց, թե ինքը ցանկանում է մնալ, իսկ
նրանք թող վերադառնան Ռավեննա։ Հաստատվելով այդտեղ, Նաստաջիոն սկսեց վարել
աշխարհիս ամենաուրախ ու շքեղ կյանքը, իր սովորության համաձայն միշտ
սրան-նրան ճաշի և ընթրիքի հրավիրելով։

Եվ եղավ որ մայիսի սկզբներին, հիանալի մի օր նա մտաբերեց իր դաժան դամային.
յուրայիններին հրամայելով թողնել իրեն մենակ, որպեսզի կարողանար նրա մասին
ուզածին չափ երազել ու մտածել, այդպես խոհերի ծովն ընկած, գնալով՝ ուր
ոտքերր կտանեին, նա գնաց ու միայնակ մտավ մի սոճու անտառ։ Արդեն ժամր հինգի
մոտ էր և նա անտառում մոտ կես մղոն ճանապարհ էր կտրել, չհիշելով ո՛չ
կերակուր և ո՛չ էլ որևէ բան, երբ հանկարծ նրան թվաց, որ կնոջ սոսկալի լաց
ու ականջ ծակող հեծեծանք է լսում։ Ընդհատվեցին նրա քաղցր խոկումները, և նա
գլուխը բարձրացնելով ու ցանկանալով իմանալ, թե ինչ է պատահել, շատ զարմացավ
իրեն տեսնելով այդ սոճուտում։ Ապա աոջևը նայելով, նա տեսավ, որ խիտ
տատասկով ու մացառով պատած ծառաստանի միջով դեպի իր կողմն է վազում մի մերկ
ու զմայլելի աղջիկն մազերը գզգզված, ծառերի ճյուղերից ու փշերից ճանկռտված,
վազում է լալով ու բարձր ձայնով գութ աղերսում։ Տեսավ նաև երկու ահագին ու
վայրի շների, որոնք արագորեն վազում էին նրա հետևից և ամեն անգամ հասնելիս
դաժանորեն կծոտում։ Աղջկա հետևից երևաց նաև մի սևանժույգ ու սևազգեստ
ասպետ, որը խիստ զայրացայտ դեմքով, մերկ սուսերը ձեռին, ահասաստ ու
հայհոյական խոսքերով աղջկան սպառնում էր սպանել։ Այդ ամենը Նաստաջիոյին
պատճառեց և՛ զարմանք, և՛ վախ, և՛, վերջապես, խղճահարություն դժբախտ կնոջ
նկատմամբ, որից դրդված որոշեց հնարավորության դեպքում նրան այդ տառապանքից
ու մահից ազատել։ Տեսնելով, որ ինքն անզեն է, նա առաջ նետվեց, որպեսզի
մահակի փոխարեն մի ճյուղ պոկեր ծառից, և ընդառաջ ելավ շներին ու հեծյալին։
Բայց վերջինս նրան տեսնելով՝ հեռվից ձայն տվեց ու ասաց. «Հեռո՛ւ կաց,
Նաստաջիո, ինձ ու շներին թույլ տուր ի կատար ածել այն պատիժը, որին այդ
անպիտան կինը արժանի է»։ Մինչ նա խոսում էր այդպես, հիշյալ շները, աղջկա
կողերից ամուր բռնելով, նրան կանգնեցրին, իսկ հետևից հասած հեծյալը ձիուց
իջավ։ Նաստաջիոն մոտենալով նրան՝ ասաց. «Չգիտեմ ո՛վ ես դու, որ այդպես լավ
ես ճանաչում ինձ, այնուամենայնիվ քեզ պետք է ասեմ, որ մեծ է ստորությունը
այն զինյալ ասպետի, որը մտադրվում է մերկ կնոջը սպանել և նրա վրա շներ բաց
թողնել, կարծես թե նա վայրի գազան է. ես, համենայն դեպս, որքան ուժս պատի
կպաշտպանեմ նրան»։ Այնժամ հեծյալն ասաց. «Նաստա՛ջիո, ես ծնվել եմ նույն այն
քաղաքում, ուր և դու. և դու դեռ փոքրիկ տղա էիր, երբ ես, որին այն ժտմանակ
անվանում էին Գվիդո դելլի Անաստաջի, այս կնոջը սիրում էի առավել սաստիկ,
քան դու Տրավերսարիին։ Եվ նրա գոռոզության ու դաժանության պատճառով իմ
վիշտն այնտեղ հասավ, որ ես մի օր նույն այս սուսերով, որ տեսնում ես ձեռիս,
հուսահատությունից անձնասպան եղա և դրա համար հավիտենական տանջանքի
դատապարտվեցի։ Եվ ահա շատ չանցած այս կինը, որ ուրախացել էր իմ մահով,
մեռավ իր դաժանության և այն հրճվանքի համար, որ զգացել էր իմ
տառապանքներից, և, իր մեղքը զղջացած չլինելով, քանի որ, իր կարծիքով, ոչ
միայն չէր մեղանչել, այլև վարվել էր ինչպես հարկն է, դատապարտվեց դժոխքի
տանջանքներին։ Եվ երբ նրան նետեցին դժոխքը, իմ և նրա համար այսպիսի պատիժ
սահմանեցին. նա պետք է փախչի ինձնից, իսկ ես, որ մի ժամանակ նրան այնքա՜ն
սիրում էի, պետք է հետապնդեմ նրան որպես մահաց ու թշնամու և ոչ որպես սիրած
կնոջ։ Եվ քանի անգամ հասնում եմ հետևից, այնքան անգամ այս սուսերով, որով
ինքս ինձ սպանել եմ, սպանում եմ նրան, պատռում մեջքը և փորոտիքի հետ միասին
պոկում ու հանում նրա դաժան սիրտը, ուր չկարողացան թափանցել ո՛չ սերը, ո՛չ
կարեկցությունը, պոկում, հանում եմ և նետում ի կեր շների։ Եվ այդ անելուց
շատ չանցած՝ այս կինը, աստծո արդարադատ ու ամենազոր վճռով, հարություն է
առնում, կարծես բնավ էլ մեռած չի եղել, և վերստին սկսվում է նրա տառապալի
փախուստը, իսկ ես շների հետ հետապընդում եմ նրան։ Եվ այսպես, ամեն ուրբաթ
օր, նույն այս ժամին, ես նրան այստեղ հետապնդում եմ և, ինչպես հիմա
կտեսնես, չարչարանքի մատնում։ Չկարծես թե մյուս օրերին մենք հանգիստ ենք
մնում։ Ես նրա հետևից հասնում եմ ու բռնում և այն վայրերում, ուր նա իմ
մասին դաժան մտքեր է հղացել կամ իմ նկատմամբ որևէ դաժան բան արել։ Ինչպես
տեսնում ես, սիրահարից թշնամու փոխվելով՝ դատապարտված եմ նրան այս կերպ
հետապնդելու ճիշտ այնքան տարի, որքան ամիս ինձ հետ դաժանաբար է վարվել։
Դե՛, ուրեմն, թո՛ղ տուր ի կատար ածել վճիռն աստվածային արդարադատության և
մի ընդդիմանար, մի բանի, որին հակառակելը ուժիցդ վեր է»։ Այդ խոսքերը
լսելով, Նաստաջիոն վախեցավ, և մազերը ցից֊ցից կանգնեցին։ Նա ետ քաշվեց և,
նայելով դժբախտ աղջկան, սկսեց սարսափով սպասել, թե ասպետը ինչ է անելու։
Իսկ սա, ավարտելով իր խոսքը, սուսերը ձեռին, կատաղած շան պես հարձակվեց
աղջկա վրա, որը ծնկի եկած, շների ժանիքներով ամուր բռնված, գութ էր
աղերսում, և հարվածեց ամբողջ թափով՝ սուսերը մխրճելով կուրծքը։ Հարվածն
ստանալուն պես աղջիկն ընկավ երեսնիվայր՝ առաջվա նման լալով ու ճչալով, իսկ
ասպետը դաշույնը մերկացնելով պատռեց նրա երանքը և, սիրտն ու փորոտիքը
հանելով, նետեց շներին, որոնք, շատ սոված լինելով, մի ակնթարթում լափեցին։
Եվ շատ ժամանակ չէր անցել, որ աղջիկը, կարծես ոչինչ չէր պատահել, հանկարծ
ոտքի կանգնեց և սկսեց փախչել դեպի ծովը, շներն էլ հետևից՝ շարունակ
բզկտելով նրան, իսկ այն տղամարդը, նորից հեծնելով ձին և սուսերն առնելով,
սկսեց հետապնդել։ Շուտով նրանք այնքան հեռացան, որ Նաստաջիոն այլևս չէր
կարող տեսնել։

Տեսնելով այդ ամենը, նա երկար ժամանակ մե՛րթ խղճահարություն էր զգում,
մե՛րթ վախ, բայց հետո մտածեց, թե այդ տեսիլքը կարող է իրեն մեծ
ծառայություն մատուցել, քանի որ ամեն ուրբաթ օր կրկնվում է։ Եվ ահա նշան
անելով վայրը, նա վերադարձավ իր ծառայանու մոտ և, երբ պատեհ համարեց,
ազգականներին ու բարեկամներին կանչել տալով՝ ասաց. «Դուք երկար ժամանակ ինձ
համոզում էիք ձեռք քաշել այդ թշնամաբարո աղջկա սիրուց և վերջ տալ
շռայլումներիս, և ահա ես պատրաստ եմ այդ անելու, եթե հաճեք ինձ մի
լավություն անել. իսկ այդ լավությունն այն պիտի լինի, որ այնպես անեք, որ
եկող ուրբաթ Տրավերսարին իր կնոջ ու դստեր և իրենց բոլոր ազգականների ու
ձեր ցանկացած անձանց հետ գան այստեղ ինձ հետ ճաշելու։ Թե ինչո՛ւ եմ այդ
ցանկանում՝ կտեսնեք այն ժամանակ»։ Նրանք տեսան, որ նրա խնդրանքը կատարելը
մի այնքան էլ դժվարին գործ չէ։ Վերադառնալով Ռավեննա, նրանք, հենց որ
ժամանակն եկավ, հրավիրեցին Նաստաջիոյի ցանկացած անձանց, ու թեև դժվար եղավ
Նաստաջիոյի սիրած աղջկան համոզել, այնուամենայնիվ, մյուսների հետ նա էլ
գնաց։

Նաստաջիոն հրամայեց փառահեղ հյուրասիրություն սարքել և պատվիրեց սեղանները
բացել սոճիների տակ, այն վայրի մոտ, ուր նա տեսել էր դաժան կնոջ տառապանքը։
Կանանց ու տղամարդկանց սեղան նստեցնելով, նա այնպես արեց, որ իր սիրած
աղջկան նստեցրին հենց այն վայրի դիմաց, ուր պիտի երևար տեսիլքը։ Երբ
մատուցել էին վերջին խորտիկը, հանկարծ բոլորի ականջին հասան հետապնդվող
աղջկա սրտաճմլիկ ճիչերը։ Երբ ներկաները շատ զարմացան և սկսեցին հարցնել, թե
բանն ինչ է, և երբ ոչ ոք չկարողացավ որևէ բացատրություն տալ, բոլորով ոտքի
կանգնեցին տեսնելու, թե ինչ կարող էր պատահած լինել, և տեսան հեծեծող
աղջկան, հեծյալին ու շներին։ Շատ չանցած՝ նրանք բոլորը գտնվում էին նրանց
մոտ։ Հեծյալին ու շներին նրանք դիմավորեցին աղմկալի աղաղակով, և շատերն
առաջ նետվեցին աղջկան օգնելու, սակայն հեծյալը, նրանց դիմելով ճիշտ այնպես,
ինչպես դիմել էր Նաստաջիոյին, ոչ միայն ստիպեց ետ֊ետ գնալ, այլև բոլորին
սարսափահար արեց ու զարմանք պատճառեց։ Եվ երբ նա արեց այն ամենը, ինչ արել
էր նախորդ անգամ, բոլոր կանայք (որոնց մեջ դժբախտ աղջկա, ինչպես և ասպետի
ազգակցուհիներից շատերը կային, որ դեռ հիշում էին վերջինիս սերն ու մահը)
սկսեցին այնպես դառնագին լալ, որ կարծես տեսածն իրենց էր պատահել։

Երբ ամեն ինչ կատարվեց-վերջացավ, և երբ աղջիկն ու ասպետը հեռացան, այդ
տեսարանը ականատեսներին երկար ու այլևայլ զրույցների առիթ տվեց։ Եվ ամենից
շատ վախեցածներից էր Նաստաջիոյի սիրած աղջիկը, որն ամեն ինչ շատ լավ տեսել
ու լսել էր։ Հասկանալով, որ դա ավելի շուտ իրեն է վերաբերում, քան
ներկաներից որևէ մեկին, նա մտաբերեց այն քարսրտությունը, որ շարունակ
ցուցաբերել էր Նաստաջիոյի նկատմամբ, այդ պատճառով էլ պատկերացրեց, թե ահա
ինքը փախչում է իր մոլեգնած սիրահարից հետապնդվելով, և երկու կողմից վազում
են այն շները։ Եվ այնքան շատ էր վախենում, թե միզուցե իրեն էլ նույնը
պատահի, որ այլևս չկարողանալով պատեհ առիթի սպասել, իր ատելությունը սիրով
փոխարինելով, նույն օրը երեկոյան Նաստաջիոյի մոտ ուղարկեց իր հավատարիմ
աղախնին, որը տիրուհու անունից նրան խնդրեց գալ նրա մոտ, քանզի տիրուհին
պատրաստ է նրա բոլոր ցանկությունները կատարելու։ Նաստաջիոն պատվիրեց նրան
պատասխանել, որ դա իրեն շատ հաճո է, սակայն, եթե նա դեմ չէ, ցանկանում է
այդ բանն անել ազնիվ կերպով, այսինքն՝ նրա հետ ամուսնանալով։ Աղջիկը, լավ
իմանալով, որ իրենից բացի, ոչ ոք մեղավոր չէ, որ ինքը չի դարձել Նաստաջիոյի
կինը, պատվիրեց հայտնել, թե համաձայն է։ Այդ պատճառով էլ ինքն իր միջնորդը
դառնալով, նա իր ծնողներին ասաց, թե պատրաստ է Նաստաջիոյի կինը լինել։
Ծնողներն էլ շատ ուրախացան, և հենց նույն շաբաթվա կիրակի օրը Նաստաջիոն
նշանվեց ու պսակվեց և նրա հետ երկար ապրեց գոհ ու երջանիկ։ Եվ դա միակ բարի
հետևանքը չէր, որ առաջացրեց այն սարսափը. բանն այն է, որ Ռավեննայի մյուս
բոլոր քարսիրտ դամաներն այնպես էին վախեցել, որ այն օրից ի վեր սկսեցին
տղամարդկանց ցանկություններին ընդառաջել շատ ավելի, քան առաջ։


## Նովել իններորդ

_Ֆեդերիգո դելլի Ալբերիգին սիրագարված է, բայց փոխադարձաբար սիրված չէ. ողջ
կարողությունը վատնելուց հետո նրան մնում է միայն մի բազե, որի մսով
հյուրասիրում է իր սիրած դամային, որը հյուր է եկել նրան։ Այդ իմանալով,
դաման փոխում է իր վերաբերմունքը նրա նկատմամբ, ամուսնանում է նրա հետ և
նրան հարուստ մարդ դարձնում։_

Ֆիլոմենան արդեն լռել էր, երբ թագուհին, տեսնելով, որ այլևս ոչ ոքի չի
մնում պատմել, բացի Դիոնեոյից, որն արտոնված էր վերջում պատմելու,
ուրախ֊ուրախ ասաց.— Այժմ պատմելու հերթն իմն է, և ես հաճույքով կանեմ
այդ, թանկագի՛ն դամաներ, պատմելով մի փոքրիկ նովել, որը փոքրինչ նման է
նախորդին, և դա կպատմեմ ոչ միայն նրա համար, որ դուք իմանաք, թե ձեր
գեղեցկությունն ինչպիսի իշխանություն ունի առաքինի սրտերի վրա, այլև
որպեսզի տեսնեք, որ ուր որ հարկն է դուք ինքներդ պիտի լինեք բաշխողները ձեր
շնորհների, ո՛չ բոլոր դեպքերում դրանց տննօրինումը հանձնելով բախտին, որն
այդ շնորհները շռայլում է անխոհեմ արար և, ինչպես հաճախ է պատածում,
անհամապատասխանաբար։

Եվ այսպես, հարկ է գիտենաք, որ մեր Կոպպո քաղաքում ապրում էր, և թերևս
մինչև հիմա էլ ապրում է, դի Բորգեզե Դոմենիկին, որը մեր օրերում խիստ մեծ
հարգանք և ազդեցություն ուներ — ավելի շատ իր առաքինության և վարք ու
բարքի, քան ազնվական ծագման համար, և շատ պատվարժան ու հավերժական հռչակի
արժանի մարդ էր։ Երբ նա ծերացել էր արդեն, հաճախ սիրում էր իր դրացիներին և
այլոց պատմել անցած դեպքերի մասին, և նա պատմում էր ավելի լավ ու
համով֊հոտով, ավելի պայծառ հիշողությամբ ու պերճախոսությամբ, քան որևէ
մեկը։

Ի թիվս այլ գեղեցիկ պատմությունների, նա պատմում էր նաև, որ ժամանակով
Ֆլորենցիայում ապրելիս է եղել Ֆեդերիգո անունով մի երիտասարդ, մեսսեր
Ֆիլիպո Ալբերիգոյի որդին, որը ռազմի գործերում և իր բարեկրթությամբ
Տոսկանայի երիտասարդների մեջ մրցակից չուներ։ Այս երիտասարդը, ինչպես
պատահում է ազնվականների մեծ մասին, սիրահարվեց մոննա Ջիովաննա անունով մի
մեծազարմ դամայի, որն այդ ժամանակ համարվում էր Ֆլորենցիայի ամենագեղեցիկ
ու հաճելի կանանցից մեկը։ Դամայի սիրտը գրավելու համար նա հանդես էր գալիս
տուրնիրներում, զինախաղերի ժամանակ, տոնախմբություններ էր սարքում, ընծաներ
տալիս և անխնա վատնում էր իր ունեցվածքը։ Սակայն դաման, որը ոչ պակաս
պարկեշտ էր, քան գեղեցիկ, ուշադրություն չէր դարձնում ո՛չ իր սիրուն արվող
այդ ցույցերի, ո՛չ էլ այդ բաներն անողի վրա։ Եվ այսպես, երբ Ֆեդերիգոն
ապարդյուն վատնում էր ավելին, քան իր միջոցները կարող էին ներել, ապա,
ինչպես պետք էր սպասել, հարստությունն սպառվեց, նա աղքատացավ, և այլևս
ոչինչ չուներ, բացի մի կալվածքից, որի եկամտով ապրում էր, և բացի նմանը
չունեցող մի բազեից։ Ահա թե ինչու, սիրահարված լինելով առավել քան երբևէ,
բայց տեսնելով, որ քաղաքում չի կարող ուզածին պես ապրել, նա գնաց Կամպի,
ուր գտնվում էր իր դաստակերտը։ Այստեղ, երբ հնարավորություն էր լինում,
զբաղվում էր թռչուններ որսալով և, ոչ ոքի օգնությանը չդիմելով,
համբերությամբ դիմանում էր իր աղքատությանը։

Երբ Ֆեդերիգոն ծայր աստիճան աղքատացել էր, եղավ որ մի գեղեցիկ օր մոննա
Ջիովաննայի ամուսինը տկարացավ և տեսնելով, որ մահը մոտ է՝ կտակ արեց։ Շատ
հարուստ լինելով, նա իր ունեցվածքի ժառանգորդ նշանակեց իր արդեն հասունացած
որդուն, ըստ որում ցանկացավ, որ եթե որդին մեռնելու լիներ առանց օրինական
ժառանգ թողնելու՝ նրա հարստությունը ժառանգեր մոննա Ջիովաննան, որին շատ էր
սիրում. կտակեց ու մեռավ։ Մնալով այրի, մոննա Ջիովաննան, ըստ մեր տիկնանց
սովորության, ամառը որդու հետ գնում էր գյուղ, իր կալվածքներից մեկը, որը
շատ մոտ էր Ֆեդերիգոյի դաստակերտին։ Այդ պատճառով էլ նրա տղան շատ
մտերմացավ Ֆեդերիգոյի հետ՝ զվարճանալով նրա թռչուններով ու շներով։ Հաճախ
տեսնելով, թե ինչպես է սավառնում Ֆեդերիգոյի բազեն, նա շատ հավանեց և շատ
էր ցանկանում ձեռք բերել այդ բազեն, բայց չէր համարձակվում խնդրել
գիտենալով, թե այն որքան թանկ է իր տիրոջ համար։

Այս կերպ էր բանը, երբ հանկարծ տղան հիվանդացավ։ Դա շատ վշտացրեց մորը,
որովհետև տղան իր մինուճար զավակն էր, որին անասելի սիրում էր։ Զօր ու
գիշեր մնալով հիվանդի մոտ, նա անդադար հուսադրում էր նրան և հաճախ
հարցնում, թե արդյոք որևէ բան չի՞ ցանկանում, և ասում էր, թե ամեն հնարավոր
բան կանի, որպեսզի նա ունենա ինչ որ սիրտն ուզում է. հաճախ լսելով այդ
առաջարկը, տղան մի անգամ ասաց. «Մա՛յր իմ, եթե դուք կարողանաք այնպես անել,
որ Ֆեդերիգոյի բազեն իմը լինի, այն ժամանակ, համոզված եմ, կապաքինվեմ»։ Այդ
լսելով, մայրը մի պահ մտքի մեջ ընկավ և սկսեց խորհել, թե ինչ կերպ կատարի
տղայի ցանկությունը։ Նրան լավ հայտնի էր, որ Ֆեդերիգոն երկար ժամանակ իրեն
սիրել է և չի արժանացել նույնիսկ իր հայացքին, այդ իսկ պատճառով նա ինքն
իրեն ասաց. «Ի՞նչ երեսով մարդ ուղարկեմ կամ ինքս գնամ ուզելու բազեն, որը,
ինչպես պատմում են, լավագույն թռչունն է, որ երբևէ եղել է, և, բացի դրանից,
նրա ապրուստի միջոցն է։ Ինչպե՞ս կարող եմ այնքան անսիրտ լինել, որ այդ
օրինավոր մարդուց, որը բազեից բացի, ոչ մի սփոփանք չունի, ցանկանամ խլել
հենց այդ»։

Եվ այդ մտքից վարանած, թեպետև հաստատ համոզված, որ խնդրելու դեպքում բազեն
կստանար, չիմանալով ի՛նչ անել, նա որդուն չպատասխանեց և շարունակ նույնն էր
մտածում։ Եվ, վերջապես, մայրական սերը հաղթեց, և նա որոշեց որդուն
գոհացնել, բայց ո՛չ թե մարդ ուղարկել, այլ ինչ էլ պատահելու լինի, անձամբ
գնալ բազեն բերելու։ Եվ նա որդուն ասաց. «Արիացիր, զավա՛կս, և ջանա շուտ
առողջանալ, քանզի խոսք եմ տալիս, որ առավոտյան իմ առաջին գործն է լինելու
գնալ և այն բազեն բերել քեզ համար»։ Եվ երեխան, խիստ ուրախացած նրա
խոստումից, հենց այդ օրն իսկ իրեն բավական լավացած զգաց։

Մյուս օրը առավոտյան մոննա Ջիովաննան՝ մի կնոջ ուղեկցությամբ, իբր թե
զբոսնելով, քայլերն ուղղեց դեպի Ֆեդերիգոյի տնակը և տեղ հասնելով՝ պատվիրեց
նրան կանչել։ Քանի որ օրը բարենպաստ չէր որսի համար, ինչպես և անցած օրերը,
Ֆեդերիգոն իր բանջարանոցում աշխատում էր։ Լսելով, որ մոննա Ջիովաննան դռան
մոտ իրեն է հարցնում, նա, չափազանց զարմացած և ուրախացած, վազեց այնտեղ։
Տեսնելով նրա մոտենալը, դաման կանացի սիրալիրությամբ ընդառաջ գնաց և, երբ
Ֆեդերիգոն նրան հարգանքով բարևեց, ասաց. «Բարև, Ֆեդերիգո»։ Եվ շարունակեց.
«Ես եկել եմ շնորհատույց լինելու այն վնասների համար, որ կրել ես իմ
պատճառով, երբ ինձ սիրում էիր ավելի, քան պետք էր։ Եվ ահա այս է լինելու
շնորհը. ես մտադիր եմ այսօր իմ այս ուղեկցուհու հետ քեզ մոտ տնավարի
ճաշել»։ Ֆեդերիդոն խոնարհաբար այսպես պատասխանեց. «Մադո՜ննա, ես չեմ հիշում
որևէ դեպք, որ ձեզնից որևէ վնաս տեսած լինեմ. ընդհակառակը, այն բոլոր
բարիքները, որոնց արժանացել եմ, ծնունդ են ձեր առաքինության ու ձեր
նկատմամբ տածածս սիրո, և հավատացնում եմ, որ ձեր սիրալիր այցելությունն իմ
աչքին թանկ է ավելի, քան եթե նորից հնարավորություն ունենայի վատնել ու իմ
առաջվա վատնածի չափ, թեև այժմ հյուր եք եկել մի աղքատ մարդու»։ Այդ ասելով,
բավական շփոթված, նա նրան հրավիրեց իր տունը, իսկ այնտեղից էլ առաջնորդեց
այգին, քանզի տանը մարդ չկար, որ դամային զբաղեցներ, և ասաց. «Մադոննա,
քանի որ այստեղ ձեզ զբաղեցնող չկա, թող ձեզ ընկերություն անի իմ այգեպանի
կինը, մինչև որ ես գնամ ու սեղան պատրաստել տամ»։ Չնայած ծայրահեղ
աղքատությանը, նա, ինչպես պետք էր սպասել, երբեք չէր հաշտվել այն մտքի հետ,
թե առանց չափ ու սահմանի վատնել է իր հարստությունը և այլևս ոչինչ չունի,
իսկ այս առավոտ, չգտնելով ոչ մի բան, որով կարողանար պատվել իր դամային,
որի սիրույն պատվել էր անթիվ ու անհամար մարդկանց, նոր միայն ամեն ինչ
հասկացավ։ Չափազանց հուզված, իր բախտը նզովելով և գլուխը կորցրած, նա
դեսուդեն էր ընկել՝ չգտնելով ո՛չ փող, ո՛չ էլ այնպիսի մի իր, որ կարելի
լիներ գրավ դնել։ Բայց քանի որ ժամանակն ուշ էր, և նա էլ մեծ ցանկություն
ուներ առաքինի դամային որևև բանով հյուրասիրելու,— մյուս կողմից էլ քանի
որ չէր ուզում դիմել ոչ ոքի, նույնիսկ իր աշխատողին,— հանկարծ աչքովն
ընկավ իր թանկագին բազեն, որ սենյակում թառած էր ձողին։ Այդ պատճառով էլ,
երկար ու բարակ չմտածելով, նա ձեռքն առավ բազեն և տեսնելով, որ բավական գեր
է, մտածեց, որ դա կարող է արժանի ուտելիք լինել մի այդպիսի դամայի համար։
Եվ ահա, այլևս չվարանելով, վիզը ոլորեց և աղախնին պատվիրեց անմիջապես
փետրահան անել, մաքրել և շամփուրի վրա խնամքով խորովել։ Ապա սեղանը
ծածկելով սպիտակաթույր սփռոցներով, որոնցից մի քանի հատ դեռ մնացել էին, նա
դեմքի ուրախ արտահայտությամբ վերադարձավ այգի՝ դամայի մոտ, և հայտնեց, թե
այն համեստ ճաշը, որ նա ի վիճակի էր նրա համար պատվիրելու, պատրաստ է։
Դաման իր ուղեկցուհու հետ վեր կացավ ու գնաց սեղան նստեց։ Չգիտենալով, թե
ինչ է իրենց կերածը, նրանք, Ֆեդերիգոյի հետ, որը սիրալիր կերպով նրանց
հրամցնում էր, կերան այն սքանչելի բազեն։

Երբ սեղանը հավաքեցին, տանտիրոջ հետ միառժամանակ հաճելի զրույց անելուց
հետո մոննա Ջիովաննան մտածեց, որ ժամանակն է իր գալու նպատակը հայտնելու,
և, փաղաքուշ հայացքով դիմելով նրան ասաց. «Ֆեդերիգո, եթե հիշում ես քո
անցյալը և իմ պարկեշտ վերաբերմունքը քո նկատմամբ, որը մի ժամանակ համարում
էիր դաժանություն ու խստասրտություն, ապա, չեմ տարակուսում, որ պիտի
զարմանաս իմ անձնապաստանության վրա, երբ իմանաս այստեղ գալուս դլխավոր
պատճառը։ Եթե դու երբևէ երեխա ունեցած լինեիր և գիտենայիր, թե որքան է մեծ
այն սերը, որ ծնողները տածում են իրենց զավակների նկատմամբ, ապա, համոզված
եմ, ինձ մասամբ կներեիր։ Սակայն դու զավակ չունես, իսկ ես, որ ունեմ, չեմ
կարողանում խուսափել այն բնական օրենքից, որ ընդհանուր է բոլոր մայրերի
համար։ Եվ ահա, հնազանդվելով այդ օրենքի ուժին և հակառակ ամենայն
պատշաճության ու վայելչականության, ես ստիպված եմ քեզնից խնդրելու մի նվեր,
որը, ինչպես ինձ հայտնի է, քեզ համար չափազանց թանկ է, և թանկ է ոչ առանց
պատճառի, քանի որ քո չար բախտը քեղ չի թողել ոչ մի հաճույք, սփոփանք ու
բավականություն, բացի դրանից։ Եվ այդ նվերը պիտի լինի քո բազեն, որով իմ
տղան այնքան է սքանչացած, որ եթե չտանեմ՝ գուցե նրա դրությունը այնքան
սաստկանա, որ որևէ վատ բան պատահի, և ես կորցնեմ նրան։ Ուստի խնդրում եմ
քեզ,— ոչ հանուն այն սիրո, որ տածում ես իմ նկատմամբ և որը քեզ ոչնչի չի
պարտավորեցնում, այլ հանուն քո ազնվասրտության, որ քեզ հատուկ շռայլությամբ
հանդես ես բերել ավելի, քան որևէ մեկը,— նվիրել ինձ այդ բազեն, որպեսզի
կարողանամ ասել, որ այդ նվերի շնորհիվ փրկեցի որդուս կյանքը և դրանով
հավերժ պարտական եմ քեզ»։

Լսելով, թե դաման ինչ է խնդրում, և տեսնելով, որ նրա ցանկությունը չի կարող
կատարել, քանի որ բազեն նրան հրամցրել էր ճաշի ժամանակ, Ֆեդերիգոն նրա
ներկայությամբ սկսեց լալ ու հեկեկալ՝ նախքան կկարողանար որևէ պատասխան տալ։
Տիկինն սկզբում կարծեց, թե Ֆեդերիգոն լալիս է թանկագին բազեից բաժանվելու
պատճառով, և քիչ էր մնում ասեր, թե բազեից հրաժարվում է, սակայն իրեն
զսպելով սպասեց, թե լալուց հետո Ֆեդերիդոն ինչ պատասխան կտա, և Ֆեդերիգոն
այսպես սկսեց. «Մադո՛ննա, այն օրից ի վեր, երբ աստված կամեցավ, որ ձեզ
սիրեմ, բախտը ինձ հետ հաճախ էր թշնամաբար վարվում և ես գանգատվում էի
նրանից, բայց այդ ամենը շատ հեշտ ու թեթև էր այն վշտի համեմատությամբ, որ
հիմա ինձ պատճառում է. և դրա համար ես երբեք չեմ հաշտվի նրա հետ, տեսնելով,
որ դուք եկել եք իմ աղքատիկ տնակը, ուր չհաճեցիք ոտք դնել այն ժամանակ, երբ
հարուստ տուն էր, և տեսնելով, որ դուք ինձնից մի փոքրիկ նվեր եք խնդրում,
իսկ բախտն այնպես է արել, որ ես չեմ կարող այդ նվերը տալ, իսկ թե ինչու՝ ես
կասեմ շատ կարճ։ Երբ լսեցի, որ բարեհաճել եք գալ ինձ հետ ճաշելու, ես,
նկատի առնելով ձեր բարձր արժանիքներն ու առաքինությունը, հարկ ու պատշաճ
համարեցի, ըստ ունեցածս հնարավորության, ձեզ հյուրասիրել այնպիսի մի ճաշով,
որը լիներ ավելի թանկագին, քան այն ճաշերը՝ որոնցով սովորաբար պատվում են
ուրիշներին, ուստի այդ ժամանակ միտս ընկավ այն բազեն, որ խնդրում եք
ինձնից, հիշեցի նրա հատկությունները և միտք արի ու գտա, որ կարող է ձեզ
արժանի կերակուր լինել, և այս առավոտ այդ բազեն խորովված մատուցեցին ձեզ։
Եվ կարծում էի, թե բազեն մորթելով ձեզ արժանի բան եմ արել. այժմ իմանալով,
որ ցանկանում էիք այդ թռչունր ձեռք բերել այլ վիճակում, այնպես եմ վշտացած
ձեզ ծառայելու անհնարինությամբ, որ ինձ թվում է, թե այլևս երբեք հանգիստ
չեմ ունենա»։ Այս ասելուց հետո նա հրամայեց՝ հապացույց իր ասածի, դամայի
առջև նետել բազեի փետուրներր, տոտիկներն ու կտուցը։

Այդ լսելով ու տեսնելով, դաման նախ՝ հանդիմանեց նրան, որ մի կնոջ
հյուրասիրելու համար այդպիսի բազե էր մորթել, ապա, ներքուստ գովեց նրա
մեծահոգությունը, որին աղքատությունը չէր կարողացել ընկճել։ Եվ ի վերջո,
բազեն ստանալու հույսը կորցնելով և, հետևապես, երեխայի ապաքինվելուն
վերաբերող տարակուսանքներով համակված՝ վշտացած սրտով հրաժեշտ տվեց նրան և
վերադարձավ որդու մոտ, որը, չգիտեմ բազեն չստանալու վշտից, թե հիվանդության
պատճառով, մի քանի օր հետո մեռավ՝ մորը մեծ վիշտ պատճառելով։

Մայրը մի որոշ ժամանակ լացուկոծ արեց, որից հետո նրան, որ մեծ հարստություն
էր ժառանգել և տակավին ջահել էր, եղբայրները սկսեցին հորդորել, որ կրկին
ամուսնանա։ Թեև նա չէր ցանկանում այդպիսի բան անել, սակայն տեսնելով, որ
եղբայրները շատ են պնդում, մտաբերեց Ֆեդերիգոյի մեծահոգությունն ու նրա
առատաձեռնության վերջին դեպքը, երբ նա իրեն պատվելու համար մորթել էր այն
աննման բազեն, և եղբայրներին այսպես ասաց. «Եթե դուք համաձայն լինեիք, ես
սիրով կմնայի այսպես այրի. բայց քանի որ ցանկանում եք, որ ամուսնանամ, ապա
չեմ կարող ընտրել ուրիշ ավելի ազնիվ մարդու, քան Ֆեդերիգո դելլի
Ալբերիգիին»։ Լսելով այդ խոսքը, եղբայրները նրան ծաղրելով պատասխանեցին.
«Հիմա՛ր, այդ ի՞նչ ես ասում, ինչպե՞ս ես ցանկանում ամուսնանալ այնպիսի մի
մարդու հետ, որը աշխարհում ոչինչ չունի»։ Իսկ նա էլ նրանց այսպես
պատասխանեց. «Եղբա՛րք իմ, շատ լավ գիտեմ, որ նրա մասին ձեր ասածը ճիշտ է,
բայց ես հարստության կարիք ունեցող տղամարդուն գերադասում եմ տղամարդու
կարիք ունեցող հարստությունից»։ Եղբայրները, իմ անալով նրա որոշումը և
ճանաչելով Ֆեդերիգոյի առաքինությունը, չնայած այն բանին, որ նա աղքատ էր,
իրենց քրոջը, ինչպես նա ցանկանում էր, իր ողջ հարստությամբ հանդերձ տվին
Ֆեդերիգոյին։ Կնության առնելով այդպիսի մի կնոջ, որին նա այնքան սիրում էր,
և, բացի դրանից, դառնալով հարուստ ու առաջվանից լավ տնօրեն, նա իր կնոջ հետ
ուրախ ու զվարթ անցրեց իր կյանքի մնացած մասը։


## Նովել տասներորդ

_Պիետրո դի Վինչիոլոն գնում է ուրիշի մոտ ընթրելու, նրա կինն իր մոտ է
հրավիրում մի երիտասարդի։ Պիետրոն վերադառնում է, իսկ կինը երիտասարդին
թաքցնում է ճտերի քթոցի տակ։ Պիետրոն պատմում է, թե Էրկոլանոյի տանը, որտեղ
ինքն ընթրում էր, գտել են մի երիտասարդի, որին նրա կինը թաքցրել էր։
Պիետրոյի կինը պարսավում է Էրկոլանոյի կնոջը, հակառակի պես էշը ոտքը դնում
է քթոցի տակ գտնվողի մատների վրա. երիտասարդը ցավից ճչում է. Պիետրոն
վազում է այնտեղ, տեսնում երիտասարդին և հասկանում կնոջ խաբեությունը,
բայց, ի վերջո, իր ստորության պատճառով նրա հետ հաշտվում է։_

Թագուհու պատմությունն արդեն իր վախճանին էր հասել, և բոլորը փառք էին
տալիս աստծուն, որ ըստ արժանվույն հատուցել էր Ֆեդերիգոյին, երբ Դիոնեոն,
որը երբեք հրամանի չէր սպասում, այսպես սկսեց.— Ես չեմ կարողանում
որոշել, թե ի՛նչն է պատճառը, արդյոք պատահական արատավորությո՞ւնը,
մահկանացուների մեջ բույն դրած գեշ բարքե՞րը, թե բնական
մեղանչականությունը, որ մարդիկ ուրախանում են ավելի շուտ վատ, քան լավ
արարքների համար, մանավանդ, երբ առաջիններն իրենց չեն վերաբերում։ Իսկ քանի
որ այն աշխատանքը, որին հանձնառու եղա և այժմ էլ պատրաստ եմ հանձն առնելու,
չունի այլ նպատակ, քան փարատել ձեր տխրությունը ձեզ ծիծաղ և ուրախություն
պատճառելով, ապա, սիրահար դամաներ, ես ձեզ կպատմեմ հետևյալ նովելը, թեպետև
նրա բովանդակությունը տեղ֊տեղ ավելի քան նվազ է պարկեշտ, կպատմեմ սոսկ այն
պատճառով, որ դա կարող է ձեզ բավականություն պատճառել։ Իսկ դուք այդ նովելը
լսելով վարվեցեք այնպես, ինչպես վարվում եք պարտեզ մտնելիս, ուր ձեր քնքուշ
ձեռիկը մեկնելով թփին՝ վարդը պոկում եք, իսկ փշերը թողնում, և այդպես էլ
արեք, թողնելով այն, հեռի լսողաց, անպիտան մարդուն և նրա խայտառակ արարքը,
ուրախ ծիծաղելով նրա կնոջ սիրային սատանայությունների վրա և ուր հարկն է
կարեկցելով օտարի վշտին։

Մի ժամանակ Փերուջիայում ապրում էր մի հարուստ մարդ, անունը Պիետրո դի
Վինչիոլո, որը, թերևս ոչ այնքան իր ցանկության մղումով, որքան ուրիշներին
խաբելու և իր մասին փերուջիացիների կազմած ընդհանուր կարծիքը փարատելու
համար, կին առավ, և բախտն այնպես ընդառաջեց նրա ճաշակին, որ նրա ընտրած
կինը դուրս եկավ մի մարմնեղ, շիկակարմիր ու կրակոտ աղջիկ, որը երկու
ամուսինը կգերադասեր մեկից, մինչդեռ այնպիսի մարդու էր հանդիպել, որն ավելի
շատ այլ բանի, քան նրա մասին էր մտածում։ Ժամանակի ընթացքում համոզվելով,
որ դա այդպես է, տեսնելով, որ ինքը գեղեցիկ է ու թարմ, իրեն քաջառողջ և
ուժեղ զգալով, նա սկզբում անձնատուր էր լինում խիստ զայրույթի, երբեմն
մինչև իսկ հայհոյական խոսքեր ասում ամուսնուն և նրա հետ շարունակ անհաշտ
ապրում։ Բայց հետո համոզվելով, որ այդ ամենի հետևանքով ավելի շուտ հալումաշ
կլինի, քան թե ամուսնու անպիտանությունը կուղղի, նա մտածեց ու ինքն իրեն
ասաց. «Այս ողորմելի մարդն ինձ բանի տեղ չի դնում, որպեսզի իր մոլության
հետևից ընկած փայտե մաշիկներով հանգիստ ման գա ու բավականություն ստանա
ցամաքի վրա. որ այդպես է, ես էլ ջանամ նավովս ուրիշին անցկացնել ծովով։ Ես
մարդու գնացի և լավ ու հարուստ օժիտ բերի հետս՝ տեսնելով, որ նա տղամարդ է
և կարծելով, թե նրա սիրտն էլ նույնն է ուզում, ինչ որ բոլոր տղամարդկանցը։
Եթե գիտենայի, որ տղամարդ չէ, երբեք հետը չէի ամուսնանա։ Նա գիտեր, որ ես
կին եմ, էլ ինչո՞ւ ինձ առավ, եթե կանանցից զզվում է։ Սա դիմանալու բան չէ։
Եթե ես չցանկանայի մարդկանց մեջ ապրել, կուսանոց կմտնեի, բայց եթե ցանկանամ
ապրել, ինչպես ապրում եմ և ուզում եմ ապրել, և նրանից հաճույք ու
բավականություն սպասեմ, թերևս պառավեմ իզուր սպասելով, և երբ պառավեմ՝ նոր
միայն խելքի գալով գլուխս թակեմ իզուր անցրած ջահելությանս համար։ Իսկ որ
ջահելությանը պետք է գոհացում տալ այդ հարցում նա ինձ համար հիանալի
ուսուցիչ է, որ ինձ սովորեցնում է հաճույք ստանալ այն բանից, ինչից ինքն է
ստանում։ Եվ այդ հաճույքի համար ինձ կարող են միայն գովել, մինչդեռ նրա
արածը արժանի է պարսավանքի։ Ես խախտած կլինեմ լոկ օրենքները, մինչդեռ նա
դեմ է գնում և՛ օրենքներին, և՛ բնությանը»։

Երբ կնոջ գլխում այդպիսի միտք ծագեց, և թերևս ոչ առաջին անգամ, դա թաքուն
իրագործելու համար նա մտերմացավ մի պառավի հետ, որը դեմքով նման էր
օձասնույց սրբ. Վերդիանային և շարունակ թազբեհ քաշելով գնում էր ամեն մի
հաղորդության և չէր խոսում ոչ մի այլ բանի, քան միայն սբ. հարանց վարքի և
սբ. Ֆրանցիսկոսի խոցերի մասին, և առհասարակ բոլորի կողմից սուրբ էր
համարվում։ Մի հարմար ժամանակ գտնելով, նա պառավին պարզեիպարզ հայտնեց իր
ցանկությունը։ Պառավն էլ նրան ասաց. «Աղջի՛կս, հայտնի է աստծուն, իսկ նա
ամեն ինչ գիտե, որ շատ լավ ես մտածել։ Եթե որևէ պատճառով մինչև հիմա այդ
բանը չես արել, ապա, ինչպես ամեն մի ջահել կին, պետք է անես, որպեսզի
ջահելությունդ իզուր չանցնի, որովհետև խելքը գլխին մարդու համար չկա ավելի
մեծ վիշտ, քան գիտակցումն այն բանի, որ ժամանակը իզուր է կորցրել։ Եվ
պառավելուց հետո մենք ինչի՞ ենք պետք, բացի այն բանից, որ նստենք ու
բուխարիկի մոխիրը պահպանենք։ Եթե կան մարդիկ, որ դա լավ գիտեն և կարող են
ասածս հաստատել՝ ինքս հենց դրանցից մեկն եմ, որովհետև այժմ, երբ արդեն
պառավ եմ, սրտի խորին կսկիծով, թեև այլևս իզուր, զգում եմ, թե որքան
ժամանակ եմ կորցրել, ու թեև այդ ժամանակը կորցրել եմ ոչ ամբողջովին (ես չէի
ցանկանա, որ դու ինձ միամիտ համարեիր), այնուամենայնիվ չեմ արել այն ամենը,
որ կարող էի անել։ Եվ հիմա, երբ դա հիշում եմ և տեսնում, թե ինչ օրի եմ
հասել, որ ոչ ոք ինձ մի ղավի կրակ էլ չի տա, անասելի վիշտ եմ զգում։
Տղամարդկանց բանն ուրիշ է, նրանք ծնվում են՝ ընդունակ անելու ոչ միայն այդ,
այլ հազար ու մի բան, և մեծավ մասամբ ծերունիներր ջահելներից պիտանի են,
իսկ կանայք ծնվում են ոչ այլ ինչի, եթե ոչ միայն այդ բանն անելու և մեկ էլ
երեխաներ ծնելու համար, այդ պատճառով էլ իրենց ուշքն ու միտքը միայն դրանց
են տալիս։ Եթե այդ բանին դու ոչնչով չես համոզվել, ապա պետք է համոզվես
նրանով, որ մենք ամեն ժամանակ պատրաստ ենք այդ գործն անելու, այնինչ
տղամարդկանց դա չի հաջողվում։ Էլ չեմ ասում, որ կինը կարող է շատ
տղամարդկանց հախից գալ, այնինչ շատ տղամարդիկ չեն կարող հալից գցել նույիսկ
մի կնոջ։ Իսկ քանի որ մենք հենց դրա համար էլ ծնված ենք, ապա, նորից եմ
ասում, շատ լավ վարված կլինես, եթե ամուսնուդ արածի տակը չմնաս, որպեսզի
ծերությանդ օրերին հոգիդ պատճառ չունենա մարմնիդ կշտամբելու։ Այս աշխարհից
ամենայն ոք ստանում է այնքան, որքան կարողանում է ճանկել, առանձնապես՝
կանայք, որոնք, առիթը ներկայանալիս շատ ավելի իրավունք ունեն ժամանակից
օգտվելու, քան տղամարդիկ, որովհետև, ինչպես ինքդ էլ կարող ես տեսնել, մեր
պառավելուց հետո ո՛չ ամուսինը, ո՛չ էլ որևէ մեկը այլևս չի ցանկանում մեզ
վրա նայել, ընդհակառակը, մեզ քշում են խոհանոց, որպեսզի այնտեղ կատվի հետ
մռռանք և թավաների ու կճուճների հաշիվը պահենք։ Դեռ ավելին. մեզ ծանակում
են ու ասում՝ ջահել կինը չաղանա, իսկ պառավը մահանա, և երանի՜ թե միայն այդ
ասեին։ Այլևս չերկարացնելով խոսքս՝ ասեմ պիտի քեզ, որ մտքերդ հայտնելու
համար աշխարհիս երեսին չէիր կարող դիմել որևէ մեկին, որն ինձնից ավելի
օգտակար լիներ, որովհետև չի գտնվի մի պճնամոլ, որին ես չհամարձակվեմ ասել
ինչ որ պետք է, և ոչ էլ այնքան բռի ու անտաշ մի մարդ, որի գլուխը
չկարողանամ յուղել և սրտիս ուզածն անել տալ։ Ուրեմն, դու միայն ցույց տուր,
թե ով է քեզ զուր զալիս, իսկ մնացածն ինձ թող։ Միայն թե, աղջի՛կս, պիտի
խնդրեմ, որ աղքատ պառավիս մտահան չանես, իսկ ես իմ կողմից ցանկանում եմ, որ
դու այսօրվանից դառնաս իմ բոլոր ինդուլգենցիաների և աղոթքների մասնակիցը,
որպեսզի տերը դրանք ընդունելի համարի քո ննջեցելոց հիշատակին վառվելիք
մոմերի փոխարեն»։

Նա ավարտեց իր խոսքը։ Եվ ահա դեռատի կինը պառավի հետ համաձայնության եկավ,
որ եթե նա տեսնելու լինի այն երիտասարդին, որը հաճախ անցնում էր իրենց
փողոցով և որի բոլոր նշանները հայտնեց, ապա անելիքը գիտենա։ Ապա պառավին մի
կտոր աղած միս տալով ճամփու դրեց։

Մի քանի օր չէր անցել, որ պառավը սուսուփուս նրա սենյակը բերեց այն
երիտասարդին, որի մասին նա ասել էր, իսկ կարճ ժամանակից հետո՝ երիտասարդ
կնոջ հավանած մյուս ջահելներին ևս։ Իսկ տիկինը, շարունակ ամուսնուց զգույշ
մնալով, առիթը չէր փախցնում ձեռքից եկածն անելու։

Եվ եղավ որ մի անգամ ամուսինը պիտի գնար ընթրելու իր ընկերներից մեկի մոտ,
որի անունն էր Էրկոլանո, իսկ կինն էլ պառավին պատվիրել էր իր մոտ ուղարկել
Փերուջիայի ամենագեղեցիկ ու հաճելի երիտասարդներից մեկին, և պառավը պատվերն
անհապաղ կատարել էր։ Երբ տիկինը երիտասարդի հետ ընթրիքի էր նստած, հանկարծ
Պիետրոն փողոցից ձայն տվեց, թե դուռը բացեք։ Լսելով ամուսնու ձայնը, կինն
իրեն ոտով գլխով կորած համարեց, սակայն ցանկանալով երիտասարդին որևէ կերպ
թաքցնել և, քանի որ խելքը չկտրեց նրան տնից հեռացնել կամ ավելի հարմար տեղ
պահել, վերցրեց ու թաքցրեց այն ծածկի ներքո, որը բավական մոտ էր նրանց
ընթրելու սենյակին, տեղավորելով ճտերի քթոցի տակ, վրան փռելով ներքնակի
մթիլը, որ դատարկել էր տվել նույն այդ օրը։ Այդ անելուց հետո անմիջապես
հրամայեց դուռը բաց անել ամուսնու առաջ։

Երբ նա ներս մտավ, կինն ասաց. «Ի՜նչ շուտ կուլ տվիք ձեր ընթրիքը»։ Պիետրոն
պատասխանեց. «Մենք ընթրիքին ձեռ էլ չտվինքս։— «Իսկ ի՞նչ էր եղել, որ»,—
հարցրեց կինը։ Այնժամ Պիետրոն ասաց. «Պատմեմ՝ լսիր, երբ Էրկոլանոն, նրա
կինն ու ես սեղան էինք նստել, հանկարձ լսեցինք, որ մեզնից ոչ շատ հեռու
ինչ֊որ մեկը փռշտաց, մի բան, որի վրա ո՛չ առաջին, ո՛չ էլ երկրորդ անդամ
ուշադրություն չդարձրինք, բայց երբ փռշտացողը փռշտաց նաև երրորդ, չորրորդ,
հինգերորդ անգամ և այդպես անվերջ, բոլորս շատ զարմացանք, իսկ Էրկոլանոն, որ
կնոջ հետ փոքր֊ինչ ընդհարվել էր այն բանի համար, որ նա դուռը չբացելով՝
երկար ժամանակ մեզ թողել էր դրսում, գրեթե կատաղած ասաց. «Այս ի՞նչ բան է,
ո՞վ է փռշտում այնտեղ,— և, սեղանից վեր կենալով, դիմեց դեպի մոտիկ
սանդուղքը, որի տակ գտնվում էր մի փայտե միջնորմ՝ ամեն տեսակ բան-ման
պահելու համար, մեկն այն միջնորմներից, որ, ինչպես հաճախ տեսնում ենք,
սարքում են իրենց տները կարգի բերող տնատերերը։ Եվ քանի որ նրան թվում էր,
թե փռշտոցը հենց այդտեղից էր լսվում, բացեց միջնորմի դռնակը, և հազիվ էր
բացել, երբ այնտեղից մի զարհուրելի ծծմբահոտ փչեց։ Մինչ այդ, երբ այդ հոտր
դիպել էր մեր քթին, և մենք այդ առթիվ մեր դժգոհությունն էինք հայտնել,
Էրկոլանոյի կինն ասել էր. «Դրա պատճառն այն է, որ քիչ առաջ քողերս
սպիտակացրել եմ ծծմբով և հիմա սանդուղքի տակ մի կաթսա եմ դրել, քողերս
դարսել վրան, որպեսզի ծուխ տամ։ Ա՛յ, հենց այնտեղից է հոտը դեռ փչում»։ Երբ
Էրկոլանոն բաց արեց դռնակը, և ծուխը փոքր-ինչ ցրվեց, ներս նայեց և տեսավ
նրան, ով փռշտացել էր և դեռ շարունակում էր փռշտալ, քանզի ծծումբը ազդել էր
վրան։ Ու թեև դեռ փռշտում էր, ծծմբի գոլորշին նրան այնպես էր շնչահեղձ
արել, որ եթե մի քիչ էլ մնար՝ փռշտոցն էլ, մռշտոցն էլ կվերջանար։ Նրան
տեսնելով, Էրկոլանոն բղավեց. «Հիմա եմ հասկանում, կնի՛կ, թե ինչու քիչ
առաջ, երբ մենք այստեղ էինք գալիս, մեզ այնքան երկար պահեցիր դրսում՝ դուռը
բաց չանելով։ Բայց թող կյանքումս ուրախ օր չտեսնեմ, եթե դրա համար քեզ
չհատուցեմ»։ Լսելով ամուսնու ասածը և տեսնելով, որ իր հանցանքը բացված է,
նրա կինը, նույնիսկ չփորձելով արդարանալ, վեր թռավ սեղանի մոտից և փախավ
չգիտեմ թե ուր։ Կնոջ փախչելու վրա ուշադրություն չդարձնելով, Էրկոլանոն
փռշտացողին մի քանի անգամ հրամայեց այնտեղից դուրս գալ, բայց նա, որ արդեն
ուժասպառ էր եղել, տեղից չէր շարժվում, չնայած Էրկոլանոյի պահանջին։ Այդ
պատճառով էլ, ոտքերից բռնելով, Էրկոլանոն նրան դուրս քաշեց այնտեղից և
վազեց դաշույնը բերելու, որ սպանի, բայց ես, որ վախենում էի, թե սինյորիայի
միջամտությունից կարող է ինձ վնաս գալ, վեր կացա և թույլ չտվի ո՛չ սպանել,
ո՛չ էլ որևէ վատ բան անել, այլ ընդհակառակը, նրան պաշտպանելով, ճչում էի,
որի պատճառով դրացիները վաղեցին֊եկան, բռնեցին արդեն ուժասպառ երիտասարդին,
տնից հանեցին ու տարան չգիտեմ ուր։ Ահա թե ինչու խանգարվեց մեր ընթրիքը, և
ես ոչ միայն կուլ չտվի, այլև, ինչպես արդեն ասացի, համն էլ չառա»։

Երբ կինը լսեց այդ պատմությունը, հասկացավ, որ իր նման խելոք ուրիշ կանայք
էլ կան, թեև երբեմն նրանցից մեկին կամ մյուսին դժբախտություն էլ է
պատահում, և նա սրտանց կպաշտպաներ Էրկոլանոյի կնոջը, բայց մտածելով, որ
ուրիշի արարքը պարսավելով կարող է իր արարքներին ավելի ազատություն տալ,
սկսեց այսպես բարբառել. «Ա՜յ քեզ բան, խոսք չունեմ, սուրբ ու կարգին կին է
եղել։ Ա՜յ քեզ պարկեշտ կնոջ հավատարմություն, մինչդեռ ես պատրաստ էի նրա
մոտ խոստովանվելու գնալ, այնքան բարեպաշտ էր թվում։ Քավթառ տեղովը լա՜վ
օրինակ է տալիս ջահելներին։ Անիծյա՛լ լինի նրա աշխարհ գալու ժամը, ինչպես և
ինքը, որ համարձակվում է կենդանի մնալ։ Ուրեմն, նենգ ու հանցավոր կին է նա,
այս քաղաքի բոլոր կանանց նախատինքն ու խայտառակությունն է, եթե իր պատիվը,
ամուսնուն խոստացած հավատարմությունը և մարդկանց կարծիքը բանի տեղ չդնելով,
չի քաշվել ուրիշի սիրույն խաղք ու խայտառակ անել այդպիսի մարդու, այնքա՜ն
առաքինի մի քաղաքացու, որն այնպես լավ էր վարվում նրա հետ, և նրա հետ իրեն
էլ խայտառակել։ Փրկի՛ր ինձ, տե՛ր։ Այդպիսի կանանց նկատմամբ չի կարելի
ներողամիտ լինել, նրանց հարկավոր է սպանել, ողջ֊ողջ կրակը նետել և մոխիրը
քամուն տալ»։ Այնուհետև, մտաբերելով իր սիրեկանին, որ հենց այդտեղ քթոցի
տակ էր, նա սկսեց Պիետրոյին համոզել, որ գնա անկողին մտնի, քանի որ քնելու
ժամանակն է։ Պիետրոն, որ ավելի շուտ ուտել, քան քնել էր ուզում, հարցրեց,
թե ընթրելու բան չկա՞, իսկ կինը պատասխանեց. «Ընթրելու բա՞ն, ո՜նց չէ\...
Այդ ե՞րբ է եղել, որ մենք առանց քեզ ընթրենք։ Ես հո Էրկոլանոյի կինը չեմ։
Դե՛հ, ինչո՞ւ չես գնում, գնա քնիր քեզ համար, դա ավելի լավ կլինի»։

Եղավ որ այդ երեկո Պիետրոյի մշակներից մի քանիսը ինչ֊որ գործով գյուղից
եկել և իրենց էշերին, առանց նախապես ջրելու, կապել էին մառանին կից
ախոռում։ Էշերից մեկը, խիստ ծարավ զգալով, գլուխը մի կերպ ազատեց
պախուրցից, ախոռից դուրս եկավ և սկսեց հոտոտելով շրջագայել ջուր գտնելու։
Եվ այդպես բակում թափառելով, եկավ ու ոտքը դրեց այն քթոցի վրա, որի տակ
գտնվում էր երիտասարդը։ Վերջինս ստիպվել էր չորեքթաթ կանգնել և քթոցի տակից
ձեռքի մատները փոքր-ինչ դուրս էր հանել, և նրան այնպիսի բախտ, ավելի շուտ
անբախտություն էր վիճակված, որ հիշյալ էշը ոտքը դրեց նրա մատների վրա, իսկ
նա, անտանելի ցավից սոսկալի ճչաց։ Լսելով այդ ճիչը, Պիետրոն զարմացավ և
հետն էլ հասկացավ, որ ճչացողն իր տան մեջ է, ուստի սենյակից դուրս գալով և
լսելով, որ նա շարունակում է, ճչալ, քանի որ էշը ոտքը չէր վերցրել մատների
վրայից և սոսկալի սեղմում էր, ձայն տվեց ու հարցրեց. «Ո՞վ է»։ Վազելով դեպի
քթոցը և բարձրացնելով այն, նա տեսավ երիտասարդին, որի կոխրճվող մատների
ցավին ավելացավ և դողը՝ առաջացած այն վախից, թե միգուցե Պիետրոն նրան որևէ
չարիք պատճառի։ Երբ Պիետրոն հանձին նրա ճանաչեց այն երիտասարդին, որին իր
մոլության պատճառով շատ էր դարբասել, և երբ հարցրեց նրան, թե այդտեղ ի՞նչ է
անում, երիտասարդը ոչինչ չպատասխանեց և միայն աղաչեց՝ աստծու սիրուն իրեն
չսպանել։ Դրան Պիետրոն այսպես պատասխանեց. «Վե՛ր կաց, մի վախենար, թե քեզ
որևէ վատ բան կանեմ, միայն թե ասա ինձ՝ ինչպե՞ս և ինչո՞ւ ես դու ընկել
այստեղ»։ Երիտասարդն էլ նրան ամեն ինչ պատմեց։ Պիետրոն, որ նրան գտնելու
համար ուրախացել էր շատ ավելի, քան կինը կարող էր տխրած լինել, ձեռքը բռնեց
ու տարավ այն սենյակը, ուր կինը աննկարագրելի սարսափով սպասում էր
ամուսնուն։ Նստելով կնոջ դիմաց՝ Պիետրոն նրան ասաց. «Ա՛յ, քիչ առաջ դու
Էրկոլանոյի կնոջը այնպես հայհոյում էիր, ասում էիր, թե նրան պետք է այրել,
թե նա ձեզ բոլորիդ խայտառակեց. հապա ինչո՞ւ քո մասին էլ չէիր խոսում։ Իսկ
եթե չէիր ուզում խոսել, ինչպե՞ս համարձակվեցիր խոսել նրա մասին, երբ լավ
գիտեիր, որ ինքդ էլ նույնն ես արել։ Եթե ճիշտը խոսելու լինենք, քո այդ
վարմունքի պատճառը ոչ այլ ինչ է, եթե ոչ այն, որ դուք բոլորդ էլ մի սանրի
կտավ եք և աշխատում եք ձեր մեղքը այլոց մեղքերով ծածկել։ Թո՛ղ երկնքից կրակ
թափվի և ձեզ ողջ-ողջ խորովի, իժի ծնունդներ»։

Կինը, տեսնելով, որ այս առաջին անգամը նա ոչ մի վատ բան չարեց, բացի խոսքով
վիրավորելուց, և հասկանալով, որ ամուսինը շատ է ուրախացել ձեռք բերելով
այդքան սիրուն մի երիտասարդի, սրտապնդվեց ու ասաց. «Ես չեմ տարակուսում, որ
դու ցանկանում ես երկնքից կրակ թափվի և մեզ բոլորիս այրի, քանզի մենք քեզ
նույնքան ենք սիրելի, որքան մահակը շանը, բայց, վկա է աստված, ուզածդ չի
կատարվի։ Իսկ ես սիրով հաշվեհարդարի կնստեի քեզ հետ, որպեսզի տեսնեի, թե
ինչի՛ց ես գանգատավոր։ Հավատա, որ ես գոհ կլինեի, եթե մտքովդ անցներ ինձ
համեմատել Էրկոլանոյի կնոջ հետ. նա, այդ քավթառ կեղծապաշտն ու սուտ
ճգնավորուհին, նրանից ստանում է ինչ֊որ իրեն պետք է, ամուսինը նրան պահում
է հարգ ու պատվով, ինչպես պետք է կնոջը պահել, իսկ ես հենց դրանից եմ
զուրկ, քանզի, թեև լավ եմ հագնված ու զուգված, բայց ինքդ էլ գիտես, թե
որքան եմ բավարարված մյուս բանով, և թե որքան ժամանակ է անցել, որ դու ինձ
հետ չես պառկել։ Ավելի լավ կլիներ ցնցոտիներով ու բոբիկ ման գայի, միայն թե
անկողնում ինձ հետ լավ վարվեիր, քան թե այս բոլորն ունենայի և դու ինձ հետ
այսպես վարվեիր։ Լա՛վ հասկացիր, Պիե՛տրո, որ ես նույնպիսի կին եմ, ինչպես
մյուսները, և նույնն եմ ցանկանում ինչ որ բոլորր, ուստի, եթե ջանում եմ քո
չտվածը ձեռք բերել, կարիք չկա ինձ նախատելու։ Համենայն դեպս, քո պատիվն
այնքան բարձր եմ պահում, որ ձիապանների ու ոջլոտների հետ չեմ ընկնում»։

Պիետրոն տեսավ, որ նա կարող է այդպես բլբլալ մինչև լույս, ուստի, սովորած
լինելով նրա վրա շատ ուշադրություն չդարձնել, ասաց. «Բավական է, կնի՛կ. ես
սրտիդ ուզածը կանեմ, իսկ դու բարի եղիր մեզ ընթրելու բան տալ, քանի որ, ինձ
թվում է, այս երիտասարդն էլ ինձ պես դեռ ոչինչ չի կերել»։— «Իհարկե՛ չի
կերել,— ասաց կինը,— նա դեռ չի ընթրել, որովհետև, երբ դու հակառակի պես
եկար՝ մենք հենց նոր էինք սեղան նստել»։— «Դե որ այդպես է՝ տեղիցդ
շարժվիր,— ասաց Պիետրոն,— մեզ ընթրելու բան տուր, իսկ այնուհետև ես
գործն այնպես կարգավորեմ, որ այլևս տրտնջալու պատճառ չունենաս»։ Տեսնելով,
որ ամուսինը խաղաղվել է, կինը վեր կացավ և իսկույն կարգադրելով՝ նորից
սեղան բացել և մատուցել իր պատրաստած ընթրիքը, ուրախ֊ուրախ կերավ ու խմեց
իր անպետք ամուսնու և երիտասարդի հետ։ Թե ընթրիքից հետո ամուսինն ինչ արեց
ի գոհացումն նրանց երեքի՝ մտահան եմ արել. ա՛յն գիտեմ միայն, որ մյուս օրն
առավոտյան նրանք երիտասարդին ուղեկցեցին մինչև հրապարակը, և խեղճ տղան
տարակուսում էր, թե գիշերը ինքն ավելի շատ ինչ է եղել՝ կի՞ն, թե էրիկ։
Ուստի, սիրելի՛ դամաներ, այս է իմ խրատը. ինչ որ քեզ անեն՝ տակը մի՛ մնա,
իսկ եթե չես կարող՝ այն միտդ պահիր, մինչև որ առիթը ներկայանա, որպեսզի
ինչքան էշը պատին քացի տա՝ այնքան հոգին դուրս գա։

Երբ ավարտվեց Դիոնեոյի նովելը, որի վրա դամաները շատ քիչ ծիծաղեցին, և
ավելի շուտ ամաչելուց, քան բավականության պակասից, թագուհին, տեսնելով, որ
հասել է վախճանն իր իշխանության, ոտքի կանգնեց և գլխից դափնեպսակը
վերցնելով՝ նազանքով դրեց Ելիզայի գլխին ու ասաց. «Այժմ, մադոննա,
հրամայելու հերթը ձերն է»։ Ընդունելով մեծարանքի այդ նշանը, Ելիզան վարվեց
նույն կերպ, ինչպես մինչ այդ վարվել էին նախորդները. արքունապետին
հրամաններ տալով այն ամենի առթիվ, որ պետք է արվեր իր իշխանության միջոցին,
նա դարձավ ու ասաց ի հանուր բավականություն. «Մենք շատ անգամ լսեցինք, թե
շատերին հաջողվել է սրամիտ խոսքով, դիպուկ պատասխաններով և հնարամտությամբ
ըստ հարկի բթացնել իրենց վրա սրվսղ ատամները կամ խափանել սպառնացող վտանգը։
Քանի որ դա զրույցի սքանչելի նյութ է և կարող է օգտավետ լինել, ես
ցանկանում եմ, որ վաղն աստծո օգնությամբ մեր զրույցն ընթանա այդ նյութի
շուրջր, այսինքն վերաբերի այն մարդկանց, որոնք, խոցված լինելով որևէ սուր
խոսքից՝ կա՛մ հատուցել են սրամիտ պատասխանով և կա՛մ հնարամտությամբ
խուսափել վտանգից ու անարգանքից»։ Բոլորը շատ հավանեցին նրա ասածը, ուստի
թագուհին ոտքի կանգնելով՝ նրանց արձակեց մինչև ընթրիքի ժամը։ Տեսնելով, որ
թագուհին ոտքի վրա է, ոտքի կանգնեց և ողջ պատվարժան ընկերախումբը, և
յուրաքանչյուրը, ըստ սահմանված կարգի, տրվեց այն զբաղմունքին, որն իրեն
ավելի էր հաճելի։ Իսկ երբ ճպուռների երգը դադարեց, թագուհին հրաման տվեց
կանչելու բոլորին, և նրանք միասին գնացին ընթրելու։ Ուրախ տրամադրությամբ
ընթրելուց հետո անձնատուր եղան երգ ու պարին. երբ թագուհու ցանկությամբ պար
բռնեցին, Դիոնեոյին հրամայվեց երգել մի կանցոն։ Եվ նա իսկույն սկսեց այս
երգը. «Մոննա Ալդրուդա, պոչդ վեր ցցիր, բերում եմ քեզ լուրեր ընտիր\...»,
որի վրա ծիծաղել սկսեցին բոլորը, մանավանդ թագուհին, որը հրամայեց այդ երգը
թողնել և այլ բան երգել։ Եվ ասաց այնժամ Դիոնեոն. «Մադո՛ննա, եթե ես ծնծղա
ունենայի՝ կերգեի. «Վեր քաշիր փեշդ, վեր քաշիր հապա, ո՜վ մոննա Լապա», կամ՝
«Ձիթենու ներքո կանաչ է այնքա՜ն», կամ, եթե կուզեք՝ «Ծովի ջուրն այս ինձ
շատ է վնաս», բայց ծնծղա չունեմ, ուստի ինքներդ րնտրեցեք, թե հետևյալ
երգերից ո՛րն եք ցանկանում, թերևս ձեզ դուր կգա՝ «Դու դուրս կախվիր, ես քեզ
կտրեմ, ինչպես մայիսյան տունկը դաշտի» երգը»։— «Ո՛չ, այլ բան երգիր»,
ասաց թագուհին։ «Դե՛ որ այդպես է,— պատասխանեց Դիոնեոն,— թերևս լավ
կլինի երգեմ՝ «Մոննա Սիմոնան լցրեց տակառը, բայց շատ է հեռու մեզնից
ամառը»»։ Թագուհին ծիծաղելով ասաց. «Գրողը տանի քեզ. եթե երգել ես ուզում,
մի կարգին բան երգիր, իսկ դա չենք ուզում լսել»։ Դիոնեոն պատասխանեց. «Մի՛
բարկանաք, մադո՛ննա։ Իսկ ո՞րն է ձեզ ավելի դուր գալիս։ Ես հազարից ավելի
երգ գիտեմ։ Թե ուզում եք, կերգեմ՝ «Ա՜յ իմ սիրուն խխունջ, քեզ չեմ
փայփայում», կամ՝ «Կամաց, կամաց, իմ ամուսնյակ», կամ՝ «Մի աքլոր առա
հարյուր լիրայով»։ Եվ մինչդեռ մյուսները ծիծաղում էին, թագուհին փոքր֊ինչ
զայրանալով ասաց. «Դիոնե՛ո, կատակներդ թող և մեզ համար մի կարգին բան
երգիր, ապա թե ոչ ստիպված կլինես անձիդ վրա զգալ, թե որքան ընդունակ եմ
զայրանալու»։ Այդ լսելով, Դիոնեոն թողեց իր զվարճախոսությունը և իսկույն
երգեց հետևյալը.

Այն լույսը, ո՜վ Սեր, որ ըսկիզբ առնում,  
Ծագում է նրա չքնաղ աչքերից,  
Թե՛ քո և թե՛ իր գերին դարձրեց ինձ։  

Քո բոցից առաջ իմ սիրտը կիզեց  
Նրա աչքերից ծագող շողյունը,  
Որ թափանցում էր աչքերիս միջով։  
Իր չքնաղ դեմքով նա ինձ ցույց տվեց,  
Թե ինչ մե՜ծ է, Սե՛ր, քո զորությունը,  
Եվ պարզ երևաց հոգուս աչքերին,  
Որ յուրաքանչյուր առաքինություն  
Ենթակա է միշտ զորությանն այդ նույն,—  
Իմ հառաչների այդ նոր պատճառին։  

Տե՛ր իմ, ես դարձա քո հլու ծառան.  
Եվ վշտիս համար հնազանդորեն  
Սպասում եմ ես պատշաճ հատուցման։  
Բայց դեռ չգիտեմ՝ հայտնի՞ է նրան  
Իմ ամբողջ սերը, հայտնի՞ է արդյոք  
Սիրո գաղտնիքը հոգուս ընտրածին,  
Որի ցանցերը սիրտս որսացին,  
Օ, այնպե՜ս անդարձ, որ ես չգիտեմ,  
Թե առանց նրան ինչպե՛ս պիտ ապրեմ։  

Ո՜վ իմ քաղցր տեր, աղաչում եմ քեզ,  
Հայտնիր դու նրան սերս հրակեզ,  
Իր սիրտն էլ դարձրու սիրելու ունակ,  
Որպեսզի այնժամ տեսնի, թե ինչպես  
Տանջվում եմ սիրուց, հյուծվում շարունակ,  
Թե ինչպես մահվան դուռն եմ ես հասել։  
Քո ողջ զորությամբ միջնորդիր, ո՛վ Սեր,  
Եվ թող խնդրանքդ իմ տանջված սրտի  
Պաղատանքներին նոր ուժ հաղորդի։  

Երբ Դիոնեոն լռեց, այդ կերպ հասկանալ տալով, որ իր երգն ավարված է,
թագուհին բազմիցս երգելու հրաման տվեց մյուսներին, հետն էլ շռայլաբար գովեց
Դիոնեոյի երգը։ Գիշերվա մի մասն արդեն անցել էր, երբ թագուհին, զգալով, որ
ցերեկվա շոգը գիշերվա զովի դեմ արդեն անզոր է, կարգադրեց, որ բոլորը,—
յուրաքանչյուրն ըստ իր հայեցողության,— գնան հանգստանալու մինչև օրն
հաջորդ։
