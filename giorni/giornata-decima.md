## Մուտք

_Ավարտված է Դեկամերոնի իններորդ օրը և սկսվում է տասներորդն ու վերջինը,
երբ Պամֆիլոյի նախագահությամբ զրուցում են նրանց մասին, ովքեր սիրային կամ
այլ գործերում առատաձեռնություն կամ վեհանձնություն են ցուցաբերել։_

Արևմուտքում մի քանի ամպիկներ դեռ կարմրին էին տալիս և արևելքում նրանց
եզրերը արևի շողերից ոսկեգունել էին, երբ Պամֆիլոն վեր կացավ և պատվիրեց
դամաներին և իր րնկերներին կանչել։ Երբ նրանք բոլորը եկան և նա նրանց հետ
քննեց, թե արդյոք ո՞ւր գնան զվարճանալու, Ֆիլոմենայի ու Ֆիամետտայի
ընկերակցությամբ դանդաղաքայլ առաջ շարժվեց, իսկ մնացածները հետևեցին նրանց։
Զրուցելով իրենց ապագա կյանքին վերաբերող շատ բաների մասին, միմյանց հարցեր
տալով ու պատասխանելով, նրանք երկար զբոսնեցին և մեծ շրջան գործելուց հետո,
երբ արևն արդեն սկսել էր խիստ այրել, վերադարձան պալատը։ Այստեղ, վճիտ
աղբյուրի մոտ, պատվիրելով բաժակները լվալ, ով որ ցանկանում էր՝ ջուր խմեց,
որից հետո բոլորը գնացին մինչև ճաշի ժամը թափառելու պարտեզի զմայլելի
ստվերում։ Երբ ճաշեցին ու իրենց քունն առան, ինչպես սովորաբար անում էին,
հավաքվեցին թագավորի ասած տեղում. այստեղ թագավորն առաջին պատմությունն
անելը հանձնարարեց Նեիֆիլային, որը սիրով սկսեց այսպես։


## Նովել առաջին

_Մի ոմն ասպետ ծառայում է Իսպանիայի թագավորի մոտ. նրան թվում է, որ ինքը
քիչ է վարձատրված, որի պատճառով թագավորը մի արժանահավատ փորձով նրան
ապացուցում է, որ մեղավորն ինքը չէ, այլ չար բախտը, և ապա վարձատրում է
առատաձեռն կերպով։_

Ես ինձ համար շատ մեծ շնորհ պիտի համարեմ, ո՛վ արժանավոր դամաներ, որ
թագավորն առաջինը ինձ հանձնարարեց այնպիսի մի բան, որպիսին մեծահոգության
մասին պատմելն է, քանզի, ինչպես արևն է երկնքի զարդն ու գեղեցկությունը,
այդպես էլ մեծահոգությունն է փայլն ու ջահը ամենայն առաքինության։ Ես դրա
մասին կպատմեմ, ինչպես ինձ թվում է, մի շատ սիրունիկ նովել, որը հիշելն
անօգտակար չի լինի։

Եվ այսպես, հարկ է գիտենաք, որ ի թիվս այլ արիասիրտ ասպետների, որ վաղուց ի
վեր ապրել են մեր քաղաքում, եղել է մի մեսսեր Ռուջիերի Ֆիջիովանի, որը
գուցե նրանցից ամենաարժանավորն էր։ Այդ հարուստ ու խիզախ ասպետը, նկատի
առնելով Տոսկանայի կյանքի ու բարքերի յուրօրինակություններր, տեսնում էր,
որ այնտեղ ապրելով չի կարողանալու ցուցաբերել իր արիությունը, և մտադրվել
էր մի որոշ ժամանակով գնալ Իսպանիայի թագավոր Ալֆոնսի մոտ, որի
վեհանձնության համբավն այն ժամանակ վեր էր ամեն մի իշխանավորի համբավից։ Եվ
ահա, պատշաճ զենք ու զրահ, ձիեր ու շքախումբ առնելով, նա գնաց նրա մոտ
Իսպանիա, և բարեհաճ ընդունելության արժանացավ։ Մնալով այնտեղ, փառավոր
կյանք վարելով և ռազմի զարմանալի սխրանքներ գործելով, մեսսեր Ռուջիերին շատ
շուտով արիասիրտ մարդու անուն հանեց։

Արդեն երկար էր ապրել նա այնտեղ՝ ուշադիր դիտելով թագավորի
սովորությունները, երբ տեսավ, որ նա այնքան էլ խոհեմաբար չի վարվում
սրան֊նրան ամրոցներ, քաղաքներ ու բարոնություններ նվիրելիս, քանզի նվիրում
էր անարժան մարդկանց։ Իսկ քանի որ ասպետին, որ լավ գիտեր իր արժեքը,
թագավորը ոչինչ չէր նվիրել, և նա կարծում էր, թե դրանից իր փառքը խիստ
նսեմանում է, ասպետը որոշեց հեռանալ և թագավորին խնդրեց իրեն ազատ արձակել։
Թագավորն համաձայնեց կատարել նրա խնդիրքը և նրան նվիրեց իր ամենալավ ու
ամենագեղեցիկ ջորիներից մեկը, որը շատ գնահատելի էր մեսսեր Ռուջիերիի
համար, քանզի երկար ճանապարհ էր կտրելու։ Այդ անելուց հետո թագավորն իր
մերձավորներից մեկին, որը շատ խելացի մարդ էր, հանձնարարեց, որ նա, որևէ
պատրվակ գտնելով, հաջողի ճանապարհվել մեսսեր Ռուջիերիի հետ, միայն թե
այնպես, որ չերևա, թե թագավորի կողմից է ուղարկված, ասաց, որ նա միտը պահի
այն ամենը, ինչ որ ասպետը կասի իր մասին,— որպեսզի կարողանա իրեն
պատմել,— իսկ հաջորդ օրն առավոտյան նրան հրամայի վերադառնալ թագավորի
մոտ։ Եվ թագավորի մերձավորը հենց որ նկատեց, որ մեսսեր Ռուջիերին դուրս
եկավ քաղաքից, շատ խորամանկ կերպով միացավ նրան, այնպես ցույց տալով, թե
գնում է Իտալիա։

Եվ ահա, երբ մեսսեր Ռուջիերին, դեսից֊դենից զրուցելով, ընթանում էր
թագավորի ընծայած ջորիով, ժամը երեքի մոտերին ասաց. «Կարծում եմ, լավ
կլիներ այս ձիերին թույլ տայինք կկզել»։ Եվ երբ նրանք թեքվեցին դեպի
պատահած ախոռը, բոլոր երիվարներր կկզեցին, բացի ջորուց։ Նրանք շարունակեցին
իրենց ճանապարհը, իսկ արքունականը շարունակ ականջ էր դնում ասպետի
ասածներին։ Եվ այդպես հասան մի գետի, և երբ այստեղ ջրում էին իրենց ձիերին,
ջորին կկզեց գետի մեջ։ Այդ տեսնելով, մեսսեր Ռուջիերին ասաց.— «Գրողի
բաժին դառնաս, անպիտա՛ն անասուն, դու նման ես տիրոջդ, որ քեզ նվիրել է
ինձ»։ Թագավորի մերձավորր միտը պահեց այդ խոսքը ու թեև ամբողջ օրը նրա հետ
միասին ճանապարհ գնալով ուրիշ բաներ էլ էր միտը պահել, այնուամենայնիվ
այլևս չէր լսել ոչ մի այլ խոսք, որ մեծագույն գովեստ չլիներ թագավորի
հասցեին։ Եվ ահա, երբ հաջորդ օրը հեծան ձիերը, որպեսզի մեկնեն Տոսկանա,
արքունականն ասպետին հայտնեց թագավորի հրամանը, և նա իսկույն ետ
վերադարձավ։

Երբ թագավորն իմացավ, թե ասպետն ինչ է ասել ջորու մասին, նրան կանչել տվեց
իր մոտ, ընդունեց ուրախ դեմքով ու հարցրեց, թե նա ինչո՞ւ է իրեն նմանեցրել
ջորուն կամ ջորուն՝ իրեն։ Մեսսեր Ռուջիերին պարզեիպարզ ասաց. «Տեր իմ, ես
ջորուն այն պատճառով եմ նմանեցրել ձեզ, որ՝ ինչպես դուք նվերները տալիս եք
նրանց, ում հարկավոր չէ տալ, իսկ ում հարկավոր է՝ չեք տալիս, այդպես էլ նա
կկզեց այնտեղ, ուր հարկավ որ չէր, իսկ ուր հարկավոր էր՝ չկկզեց»։ Այնժամ
թագավորն ասաց. «Մեսսեր Ռուջիերի, եթե ես ձեզ չեմ պարգևատրել շատերի պես,
որոնք ոչինչ են ձեր համեմատությամբ, ապա դա չի նշանակում, թե ձեզ չեմ
համարել ամենաքաջարի ասպետը, որ արժանի է մեծ պարգևի. դրանում ոչ թե ես եմ
մեղավոր, այլ ձեր բախտը, որ ինձ թույլ չի ավել այդ բանն անելու։ Իսկ որ
ասածս ճիշտ է՝ կարող եմ ապացուցել այնպես, որ դուք ձեր աչքով տեսնեք ու
համոզվեք»։ Պատասխան տվեց ասպետն ու ասաց. «Տե՛ր իմ, գանգատվելուս պատճառն
այն չէ, որ ձեզնից պարգև չեմ ստացել. քանզի ցանկություն չունեի դրանով
ավելի հարստանալու, այլ այն, որ դուք ոչ մի բանով չհաստատեցիք իմ
քաջարիությունը։ Բայց և այնպես ձեր ինքնարդարացումը ես համարում եմ
գոհացուցիչ և պատվաբեր և եթե ուզում եք, պատրաստ եմ հավատալու, թեև առանց
ապացույցի էլ հավատում եմ ձեզ»։

Այնժամ թագավորր ասպետին տարավ մի մեծ դահլիճ, ուր նրա հրամանով նախապես
երկու փակ սնդուկներ էին դրել, և շատերի ներկայությամբ նրան ասաց. «Մեսսերե
Ռուջիերի, այս սնդուկներից մեկում գտնվում են իմ թագը, արքայա կան գավազանն
ու իմ բազում գեղեցիկ գոտիները, ագույցները, ապարանջաններն ու այն բոլոր
թանկարժեք բաները, որ ունեմ։ Մյուսը հողով է լցված։ Ընտրեցեք երկուսից
մեկը, թող ձեր ընտրածը ձերը լինի, և այն ժամանակ դուք կտեսնեք՝ ով է
անշնորհհապարտ եղել ձեր քաջարիության նկատմամբ, ե՞ս, թե ձեր բախտը»։ Մեսսեր
Ռուջիերին, ենթարկվելով թագավորի ցանկությանը, ընտրեց նրանցից մեկը, որը և
թագավորն հրամայեց բանալ, և պարզվեց, որ հողով էր լցված։ Այնժամ թագավորր
ծիծաղելով ասաց. «Այժմ դուք տեսնում եք, մեսսերե Ռուջիերի, որ ասածս
ճշմարիտ է, բայց ձեր քաջությունն իսկապես արժանի է, որ ես ընդդիմանամ բախտի
ճիգերին։ Ես գիտեմ, որ դուք չեք ցանկանում իսպանացի դառնալ, ուստի չեմ
ուզում այստեղ ձեզ ամրոցներ, ոչ էլ քաղաքներ նվիրել, այլ ուզում եմ, որ այն
սնդուկը, որ ձեզնից խլեց բախտը, ի հեճուկս նրա, ձերը լինի, որպեսզի
կարողանաք տանել ձեր երկիրը և հարևանների առաջ արժանավորապես պարծենալ ձեր
քաջարիությամբ, որ հաստատված է իմ պարգևներով»։ Մեսսերե Ռուջիերին ընդունեց
նվերը, և ըստ պատշաճի շնորհակալություն հայտնելով թագավորին, սնդուկն առած,
ուրախ տրամադրությամբ վերադարձավ Տոսկանա։


## Նովել երկրորդ

_Գինո դի Տակկոն աբբահայր Կլյուիին գերի է բռնում, ապաքինում նրա ստամոքսի
հիվանդությունը և ապա ազատ արձակում։ Վերադառնալով Հռոմի պապի արքունիքը,
Կլյուին Դինոյին հաշտեցնում է Բոնիֆացիոս պապի հետ և հոսպիտալական
դարձնում։_

Արդեն գովեստներ էին լսվում այն առատաձեռնության մասին, որ Ալֆոնս թագավորը
ցուցաբերել էր ֆլորենտացի ասպետի նկատմամբ, երբ թագավորը, որին այդ
առատաձեռնությունը շատ էր դուր եկել, Ելիզային հրամայեց շարունակել։ Եվ
Ելիզան իսկույն ևեթ սկսեց այսպես.— Քնքո՛ւշ իմ դամաներ, եթե թագավորն
առատաձեռն է գտնվել և առատաշնորհություն ցուցաբերել իր մոտ ծառայած մարդու
նկատմամբ՝ դա չի կարելի չհամարել մեծ ու գովելի բան։ Իսկ ի՞նչ կասենք մենք,
երբ պատմելու լինենք մի հոգևորականի մասին, որը զարմանալի մեծահոգություն է
ցուցաբերել այնպիսի մարդու նկատմամբ, որին թշնամաբար վերաբերվելու դեպքում
ոչ ոքի կողմից չպիտի դատապարտվեր։ Անշուշտ, չէինք ասի ոչ այլ ինչ, եթե ոչ
այն, որ թագավորի վարմունքը վեհանձնություն է եղել, իսկ հոգևորականինը՝
հրաշք, քանզի նրանք շահասեր են. շատ ավելի, քան կանայք, և թշնամի են ամեն
մի առատաձեռնության, ու թեև ամեն մարդ բնականաբար ծարավի է վրեժ լուծելու
իրեն պատճառված վիրավորանքի համար, հոգևորականները, ինչպես մենք տեսնում
ենք, չնայած որ համբերություն են քարոզում և ամենայն կերպ խրախուսում
վիրավորանքը ներել, ավելի բուռն կերպով են ձգտում վրիժառության, քան այլ
մարդիկ։ Ահա հենց այդ, այսինքն թե որքան մեծահոգի է գտնվել մի հոգևորական,
կիմանաք իմ սույն նովելից։

Գինո դի Տակկոն, որն իր դաժանությամբ ու կողոպուտներով շատ հայտնի մարդ էր,
Սիենայից արտաքսված լինելով և դի Սանտա Ֆիորեի կոմսերի թշնամին դառնալով,
Ռադիկոֆանիան ոտքի էր հանել Հռոմի եկեղեցու դեմ, և, բնակություն հաստատելով
այնտեղ, իր ավազակներին հրամայեց՝ կողոպտել շրջակայքով անցնող բոլոր
ուղևորներին։ Այդ ժամանակ հոոմի պապն էր Բոնիֆացիոս VIII և նրա արքունիքն
էր ժամանել աբբահայր Կլյուին, որն աշխարհիս ամենահարուստ պրելատներից մեկն
էր համարվում. երբ այստեղ աբբահոր ստամոքսը խանգարվեց, բժիշկները նրան
խորհուրդ տվին գնալ Սիենայի հանքային ջրերը, ուր նա, նրանց ասելով,
անպայման պիտի ապաքինվեր։ Այդ իսկ պատճառով, պապի թույլտվությունն առած,
բանի տեղ չդնելով այն լուրերը, որ տարածված էին Գինոյի մասին, ճոխ
պատրաստություն տեսնելով, նա ճանապարհ ընկավ բեռնատար և հեծկան ձիերով ու
սպասավորներով։ Նրա գալն իմանալով, Գինոն որոգայթներ լարեց և, նույնիսկ ոչ
մի մանչի ձեռքից բաց չթողնելով, մի անձուկ տեղում աբբահորը շրջապատեց նրա
ամբողջ շքախմբով ու բեռներով։ Այդ անելուց հետո նա իր մերձավորներից
ամենաձեռներեցին ուժեղ պաշտպանության ներքո ուղարկեց աբբահոր մոտ,
հրամայելով իր անունից նրան սիրալիրաբար ասել, թե արդյոք չի՞ ցանկանա
Գինոյի ամրոցում իջևանել։ Այդ լսելով, աբբահայրը խիստ զայրացած պատասխանեց,
որ չի ցանկանում այդպիսի բան անել, որ ինքը Գինոյի հետ գործ չունի, մտադիր
է ճանապարհը շարունակել և շատ կցանկանար տեսնել, թե ո՞վ կհանդգնի իրեն
խանգարել։ Այնժամ պատվիրակը խոնարհաբար ասաց. «Մեսսերե, դուք եկել եք մի
երկիր, ուր մենք ոչնչից չենք վախենում, բացի աստծո զորությունից, և ուր
բոլոր բանադրանքներն ու ինտերդիկտները մերժված են, ուստի ավելի լավ չէ՞ր
լինի, որ բարեհաճեիք այդ բանում Գինոյի ցանկությանը գոհացում տալ»։

Մինչ այդ խոսքերն ասվում էին, ավազակներն ամբողջովին շրջապատել էին հիշյալ
վայրը։ Տեսնելով, որ յուրայինների հետ միասին գերության մեջ է, աբբահայրը,
սաստիկ զայրացած, իր բոլոր ուղեկիցներով ու բեռներով պատվիրակի հետ դիմեց
դեպի ամրոցը։ Երբ նա ձիուց իջավ, Գինոյի հրամանով նրան միայնակ տեղավորեցին
պալատի մի փոքրիկ, մթին ու անհարմար սենյակում, իսկ մնացածներին,
յուրաքանչյուրին իր դիրքին համեմատ, շատ լավ տեղավորեցին ամրոցում, ձիերը և
ամբողջ գույքը մի տեղ հավաքեցին ու ոչ մի բանի ձեռք չտվին։ Երբ ամեն ինչ
արված էր, Գինոն գնաց աբբահոր մոտ ու ասաց. «Մեսսերե, Գինոն, որի հյուրն եք
դուք, ինձ ուղարկել է ձեզ հարցնելու, արդյոք չէի՞ք բարեհաճի նրան բացատրել,
թե ո՛ւր էիք մեկնում և ի՛նչ նպատակով»։ Աբբահայրը, որպես խելացի մարդ, իր
բարձրամտությունը չափավորելով, ասաց, թե ո՛ւր էր գնում և ինչի՛ համար։
Աբբահոր ասածը լսելուց հետո Գինոն հեռացավ, մտքում դնելով նրան ապաքինել
առանց լողացման, դրա համար էլ պատվիրեց սենյակում կրակը շարունակ թեժ պահել
և լավ հետևել, որ չհանգչի, և այլևս նրա մոտ չվերադարձավ մինչև մյուս օրվա
առավոտը. առավոտյան սպիտակ անձեռոցիկի վրա նրան մատուցեց երկու կտոր բոված
հաց և մի մեծ բաժակ Կորնիդայի սպիտակ գինի, այն իսկ գինուց, որ պատկանում
էր աբբահորը, և ասաց. «Մեսսերե, երբ Գինոն ավելի ջահել է եղել զբաղվել է
բժշկությամբ և, ասում է, թե գիտե, որ ստամոքսի հիվանդությունը բուժելու
համար չկա ավելի լավ միջոց, քան այն, որ փորձում է ձեր վրա։ Զեզ համար
բերածս՝ բուժման միայն սկիզբն է, այնպես որ կերեք և կազդուրվեցեք»։
Աբրահայրը, որ ավելի շատ սոված էր, քան կատակելու տրամադիր, թեպետև
զայրանալով, հացը կերավ ու գինին խմեց, ապա սկսեց մեծ֊մեծ խոսել, շատ բաներ
հարցրեց ու շատ խորհուրդներ տվեց և, առանձնապես, խնդրեց Գինոյի հետ
տեսակցել։ Գինոն նրա ասածներից մի քանիսն անպատասխան թողեց, համարելով փուչ
խոսքեր, իսկ մյուսներին շատ սիրալիր պատասխանեց և ասաց, թե հենց որ
հնարավոր լինի՝ Գինոն կայցելի նրան։ Այդ ասելով նա աբբահորը հրաժեշտ տվեց և
նրա մոտ վերադարձավ ոչ վաղ, քան հաջորդ օրը, բերելով նույնքան հաց և գինի։
Այդ կերպ նրան պահեց մի քանի օր, մինչև որ չնկատեց, որ նա կերել է այն
չորացրած բակլաները, որոնք ինքը դիտմամբ թաքուն բերել ու թողել էր այնտեղ.
երբ այդ նկատեց, Գինոյի անունից նրան հարցրեց, թե իրեն ինչպե՛ս է զգում և
ի՛նչ կասի ստամոքսի վիճակի մասին։ Աբբահայրը պատասխանեց. «Կարծում եմ, ինձ
ավելի լավ կզգայի, եթե Գինոյի ձեռքից ազատվեի, և հետո նրա դեղերն ինձ
այնպես են բուժել, որ ես ուտելուց ավելի մեծ ցանկություն չունեմ»։ Այնժամ
պատվիրելով աբբահոր և նրա ծառաների համար, նրա իսկ կահույքով, մի հիանալի
սենյակ կահավորել և մեծ խնջույք սարքել, որին ամրոցի բազում մարդկանց հետ
միասին ներկա լիներ և աբբահոր ամբողջ շքախումբը, նա մյուս օրն առավոտյան
գնաց նրա մոտ ու ասաց. «Մեսսերե, քանի որ ձեզ լավ եք զգում, ժամանակն է
հիվանդանոցից դուրս գալու», և ձեռքը բռնելով, տարավ նրա համար պատրաստված
սենյակը։ Այնտեղ աբբահորը թողնելով նրա ծառաների հետ, նա գնաց հոգ տանելու,
որ խնջույքը շքեղ լինի։ Աբբահայրը իր մերձավորների առաջ մի քիչ սիրտը բաց
արեց ու պատմեց, թե ինչպե՛ս է ապրել այդ օրերին, իսկ նրանք պատմեցին, որ,
ընդհակառակը, Գինոն նրանց շատ լավ պատվել ու հյուրասիրել է։ Երբ խնջույքի
ժամանակն եկավ, աբբահորն ու մնացած բոլորին հյուրասիրեցին համադամ
խորտիկներով ու ընտիր գինիներով, իսկ Գինոն դեռևս իրեն ճանաչել չէր տաքիս
աբբահորը։

Երբ աբբահայրը մի քանի օր ապրել էր այդ կերպ, Գինոն պատվիրելով դահլիճներից
մեկում հավաքել նրա ամբողջ գույքը, իսկ բակում՝ բոլոր ձիերը, նույնիսկ
ամենաքնձռոտը, գնաց աբբահոր մոտ և հարցրեց, թե իրեն ինչպե՞ս է զգում և
արդյոք բավականաչափ կազդուրվա՞ծ է ձիով ճամփորդելու համար։ Աբբահայրը
պատասխանեց, թե բավականաչափ կազդուրված է և իրեն շատ լավ կզգար, եթե Գինոյի
ձեռքից ազատվեր։ Այնժամ Գինոն աբբահորը տարավ այն դահլիճը, ուր գտնվում էին
նրա ծառաները և ունեցվածքը, և, նրան մոտեցնելով լուսամուտին, ուրկից նա
կարող էր իր բոլոր ձիերը տեսնել, ասաց. «Աբբահայր, հարկ է գիտենաք, որ ոչ
թե հանցասիրությունը, այլ տնից վռնդված ու աղքատ ազնվականի վիճակը և բազում
զորեղ թշնամիների գոյությունը և կյանքս ու արժանապատվությունս պաշտպանելու
անհրաժեշտությունն են ստիպել ինձ, Գինո դի Տակկոյին, դառնալ ճանապարհների
ավազակ և Հռոմի արքունիքի թշնամի, բայց քանի որ դուք ինձ պատվարժան մարդ եք
թվում, ես ձեր ստամոքսի հիվանդությունը բուժելուց հետո մտադիր չեմ ձեզ հետ
վարվել այնպես, ինչպես կվարվեի ուրիշի հետ, որ ձեզ պես ընկած լիներ ձեռքս,
որի ունեցվածքից կվերցնեի ինչքան որ ցանկանայի. այնուամենայնիվ, ես ուզում
եմ, որ դուք իմ կարոտությունը հաշվի առնելով՝ ձեր ունեցվածքից ինձ բաժին
հանեիք այնքան, որքան ինքներդ կցանկանայիք։ Ձեր ունեցվածքն այստեղ
ամբողջովին ձեր աչքի առաջ է, իսկ ձիերը, որ կանգնած են բակում, կարող եք
տեսնել այս լուսամուտից. վերցրեք մի մասը կամ բոլորը, ինչպես որ կկամենաք,
և այսուհետ թող ձեր կամքը լինի՝ գնալ կամ մնալ»։

Զարմացավ աբբահայրը, որ ճանապարհների ավազակն այնքան մեծահոգի խոսք է
ասում, և այդ բանը նրան այնքան դուր եկավ, որ իսկույն վրդովմունքն ու
զայրույթը մոռանալով և նույնիսկ բարյացակամությամբ փոխարինելով, ամբողջ
սրտով դարձավ Գինոյի բարեկամը, գրկեց նրան ու ասաց. «Որպեսզի կարողանայի
շահել այնպիսի մարդու բարեկամությունը, ինչպիսին քեզ համարում եմ հիմա,
երդվում եմ աստծո անունով, պատրաստ կլինեի կրելու շատ ավելի մեծ զրկանքներ,
քան այն զրկանքները, որ, ինչպես մինչ այժմ կարծում էի, դու ինձ պատճառել
ես։ Նզովյալ լինի բախտը, որ քեզ ստիպել է այնքան արգահատելի զբաղմունք
ընտրել»։ Այնուհետև պատվիրելով իր իրերից վերցնել քչերը, այն էլ
ամենաանհրաժեշտ բաները, նույն կերպ վարվելով ձիերի խնդրում և մնացածը
տրամադրելով նրան, վերադարձավ Հռոմ։

Պապը թեև գիտեր աբբահոր բռնվելու մասին, և չնայած որ դա իրեն շատ անհաճո
էր, նրան տեսնելով հարցրեց, թև լողանալն ի՞նչ օգուտ է տվել։ Աբբահայրը
ժպտալով պատասխանեց. «Սրբազա՛ն հայր, բաղնիքների մոտակայքում ես մի բժիշկ
գտա, որն ինձ հիանալի բուժեց», և պատմեց, թե նա ինչպե՛ս էր բուժել, որի վրա
պապը շատ ծիծաղեց։ Իր պատմությունը շարունակելով, աբբահայրը
մեծահոգությունից մղված նրան խնդրեց իրեն մի լավություն անել, պապը, որ
սպասում էր, թե նա այլ բան կխնդրի, պատրաստակամություն հայտնեց կատարելու,
ինչ էլ որ նա խնդրելու լինի։ Այնժամ աբբահայրն ասաց. «Սրբազա՛ն հայր,
խնդրելիքս ոչ այլ ինչ է, քան այն, որ դուք նորից ողորմած լինեք Գինո դի
Տակկոյի՝ իմ բժշկի նկատմամբ, քանզի նա իսկապես լավագույններից մեկն է այն
քաջ ու արժանավոր մարդկանց մեջ, որոնց երբևէ ճանաչել եմ, և նրա պատճառած
չարիքի մեղքը ես ավելի շուտ վերագրում եմ իր վիճակին, քան իրեն։ Եթե դուք
փոխեք նրա վիճակը, ապահովելով որևէ այնպիսի բանով, որով կարողանա ապրել իր
կոչմանն համեմատ, բնավ չեմ տարակուսում, որ շատ չանցած դուք էլ նրա մասին
նույն կարծիքը կունենաք, ինչ որ ես»։

Պապը, որ մեծահոգի և արժանավորներին սիրող մարդ էր, այդ լսելով՝ ասաց, թե
սիրով կկատարի աբբահոր խնդրանքը, եթե Գինոն նրա ասածի պես մարդ է, և թող նա
նրան ապսպրի ներկայանալ առանց վախենալու։ Այդ կերպ ապահովություն ձեռք
բերելով, Գինոն աբբահոր ցանկությամբ եկավ արքունիք, և շատ չանցած պապը նրան
արժանավոր մարդ համարեց և, հետը հաշտվելով, նրան տվեց հոսպիտալականների մեծ
վանահայրությունը, կարգելով այդ օրդենի ասպետ։ Այդ կոչմամբ էլ, որպես սուրբ
եկեղեցու և աբբահայր Կլյուիի բարեկամն ու ծառան, Գինոն ապրեց մինչև իր
կյանքի վերջը։


## Նովել երրորդ

_Միթրիդանեսը Նաթանի առատաձեռնությանը նախանձելով՝ գնում է նրան սպանելու։
Չճանաչելով հանդիպում է Նաթանին և հենց նրանից իմանալով, թե ինչպե՛ս պետք է
անել այդ, նրան գտնում է մի պուրակում, ինչպես որ իրեն ասված էր։ Ճանաչելով
նրան, Միթրիդանեսը ամոթահար է լինում և դառնում նրա բարեկամը։_

Լսելով, որ հոգևոր անձը մեծահոգի բան է արել, բոլորը դա իսկական հրաշք
համարեցին։ Երբ դամաները դադարեցին այդ մասին խոսելուց, թագավորր
Ֆիլոստրատոյին հրամայեց շարունակել, և նա իսկույն ևեթ սկսեց այս կերպ.—
Ազնի՛վ դամաներ, մեծ է եղել Իսպանիայի թագավորի առատաձեռնությունը, և
համարյա չլսված բան է աբբահայր Կլյուիի մեծահոգությունը, բայց գուցե ձեզ
համար ոչ պակաս զարմանալի լինի լսել մի մարդու մասին, որը,— ցանկանալով
առատաձեռնություն ցուցաբերել այնպիսի մեկի նկատմամբ, որը դավ էր նյութել
նրա արյան կամ, ավելի շուտ, հոգու դեմ,— այնպես արեց, որ նրան տա թե՛
մեկը և թե՛ մյուսը, և իսկապես կտար, եթե հիշյալ անձնավորությունը ցանկանար
առնել։ Ահա այդ եմ ուզում պատմել իմ փոքրիկ նովելով։

Եթե հավատալու լինեք այն կողմերում եղած մի քանի ջենովացիների և այլոց
ասածին, ժամանակով Չինաստանում ապրելիս է եղել տոհմիկ և անասելի հարուստ մի
մարդ, անունը Նաթան։ Այս նաթանը մի կալվածք ուներ այն ճանապարհի եզրին,
որով պետք է անցնեին բոլոր նրանք, ովքեր ցանկանում էին գնալ արևմուտքից
արևելք կամ արևելքից արևմուտք։ Առատաձեռն ու մեծահոգի լինելով և ցանկանալով
հռչակվել իր գործերով, նա իր բազմաթիվ վարպետներին հրամայել էր կարճ
ժամանակում կառուցել ամենագեղեցիկ, ամենամեծ ու փառահեղ ապարանքը, որ երբևէ
եղել է աշխարհիս երեսին, և այդ պալատը լցնել այն ամենով, որ անհրաժեշտ էր
երևելի մարդկանց ընդունելու և պատվելու համար, և իր բազում սպասավորներին
հրամայել էր՝ սիրով ու քաղցրությամբ ընդունել ու պատվել բոլոր
եկող-գնացողներին։ Եվ նա այնպիսի անխոնջությամբ էր հետևում իր այդ գովելի
սովորությանը, որ ոչ միայն արևելքը, այլև գրեթե համայն արևմուտքը լսել էր
նրա համբավը։

Երբ նա արդեն կքվել էր տարիների բեռան տակ, և, չնայած դրան, չէր հոգնել իր
առատաձեռնությունից, եղավ որ նրա համբավր հասավ Միթրիդանես անունով մի
երիտասարդի, որը նրա կալվածքից հեռու չէր ապրում։ Իրեն համարելով Նաթանից
ոչ պակաս հարուստ, Միթրիդանեսը նախանձեց նրա հռչակին ու առաքինությանը և
որոշեց դա ի չիք դարձնել կամ նսեմացնել ավելի մեծ առատաձեռնությամբ։
Հրամայելով շինել Նաթանի ապարանքի պես մի ապարանք, նա սկսեց
եկող-գնացողներին այնպիսի առատաձեռնություն ցույց տալ, որ երբևէ չի եղել, և
կարճ ժամանակում մեծ անուն հանեց։

Եվ ահա մի անգամ, երբ այդ երիտասարդր միայնակ կանգնած էր իր ապարանքի
բակում, դարբասից ներս մտավ մի կին, ողորմություն խնդրեց նրանից, ստացավ ու
գնաց, վերադառնալով երկրորդ դարբասից, նա նորից ողորմություն խնդրեց ու
դարձյալ ստացավ, և այդպես գնաց ու եկավ տասներկու անգամ։ Երբ նա վերադարձավ
տասներեքերորդ անգամ, Միթրիդանեսն ասաց. «Սիրելի՛ս, դու արդեն շատ ես գլուխ
տանում քո խնդրանքներով», և, այնուհանդերձ, դարձյալ ողորմաց։ Լսելով նրա
այդ խոսքը, պառավն ասաց. «Ո՜հ, Նաթանի ձեռնաբացություն, որքա՜ն զարմանալի
ես դու։ Ես մտա նրա ապարանքի երեսուներկու դարբասներից ու ողորմություն
խնդրեցի, և նա ոչ մի անգամ ցույց չտվեց, թե ճանաչում է ինձ, և ես ամեն
անգամ ողորմություն ստացա, իսկ այստեղ, միայն տասներեքերորդ դարբասից մտած,
ինձ ճանաչեցին ու ծաղրեցին»։ Այդ ասելով, պառավը գնաց ու այլևս
չվերադարձավ։

Պառավի ասածր լսելով, Միթրիդանեսը, որ Նաթանի համբավի մասին լսած ամեն մի
խոսք իր համբավի նվաստացում էր համարում, կատաղի զայրույթ զգաց և ինքն իրեն
ասաց. «Եղո՜ւկ դժբախտիս, եթե նույնիսկ ամենամանր գործերում իմ
առատաձեռնությամբ չեմ կարողանում նրան հավասարվել, այլ ոչ թե գերազանցել,
ինչպես որ ցանկանում եմ, ապա ինչպե՞ս պիտի հավասարվեմ մեծ գործերում։ Քանի
դեռ նրա կյանքին վերջ չեմ տվել, իմ ջանքերն իզուր են, իսկ քանի որ նա
ծերությունից չի մեռնում՝ պետք է անհապաղ իմ ձեռքով մեռցնեմ»։ Այդպես
գրգռված վեր կենալով և իր մտադրությունը ոչ ոքի չհայտնելով, նա, մի փոքրիկ
շքախումբ առած, ձի նստեց ու երրորդ օրը հասավ այնտեղ, ուր ապրում էր
Նաթանը։ Ուղեկիցներին հրամայելով՝ այնպես ցույց տալ, թե իբր իր հետ չեն
եկել և իրեն չեն էլ ճանաչում, և իրենց հոգսը հոգան ցնոր կարգադրություն, նա
իրիկնադեմին մեն֊մենակ հասավ Նաթանի կալվածքը և չքնաղ ապարանքի մոտ
հանդիպեց նրան, որ զբոսնում էր միայնակ, ոչ շքեղ շորեր հագած։ Եվ ահա հենց
նրան, որին չէր ճանաչում, Միթրիդանեսը խնդրեց ասել, թե արդյոք չգիտե՞
որտե՛ղ է ապրում Նաթանը։ Վերջինս սիրալիր պատասխանեց. «Որդի՛ս, այս երկրում
ոչ ոք ինձնից ավելի լավ չի կարող ցույց տալ Նաթանի տունը, ուստի, եթե
ուզում ես, քեզ կառաջնորդեմ այնտեղ»։ Երիտասարդն ասաց, թե շատ շնորհակալ
կլինի, միայն թե չէր ցանկանա, որ Նաթանը իրեն տեսներ կամ ճանաչեր։ Նաթանը
պատասխանեց. «Այդ էլ կանեմ, քանի որ այդպես ես ցանկանում»։ Իջնելով ձիուց,
Նաթանի հետ հաճելի զրույցի բռնվելով, Միթրիդանեսը դիմեց դեպի նրա հոյաշեն
ապարանքը։ Այստեղ Նաթանն իր սպասավորներից մեկին պատվիրեց ներս առնել
երիտասարդի ձին, ապա մոտենալով սպասավորին՝ ականջին շշնջալով հրամայեց՝
իսկույն գնալ ու կարգադրել, որ տնեցիներից ոչ մեկը երիտասարդին չասի, թե
ինքը Նաթանն է։ Այդպես էլ արվեց։ Երբ մտան ապարանքը, Նաթանը Միթրիդանեսին
տեղավորեց ամենասքանչելի սենյակում, ուր նրան ոչ ոք չէր տեսնում, բացի
սպասավորելու համար կարգված ծառաներից և, հրամայելով հյուրին լավ պատվել,
ընկերություն արեց նրան։ Մնալով ծերունու հետ, Միթրիդանեսը, թեպետև նրան
հոր պես հարգում էր, այնուամենայնիվ հարցրեց, թե նա ո՛վ է։ Նաթանը
պատասխանեց. «Ես Նաթանի մանր ծառաներից մեկն եմ, որ մանկուց աշխատել ու
ծերացել եմ նրա տանը, և, չնայած դրան, նա երբեք ինձ չի հասցրել ավելի բարձր
դիրքի, քան դու տեսնում ես, ուստի ես նրանով պարծենալու շատ բան չունեմ,
թեև ուրիշները նրան մի գլուխ գովում են»։

Այդ խոսքերը Միթրիդանեսին որոշ չափով հուսադրեցին ավելի մեծ
շրջահայեցությամբ և ավելի անվտանգ իրագործել իր անագորույն
դիտավորությունը։ Նաթանը շատ սիրալիր կերպով նրան հարցրեց, թե նա ո՛վ է և
ի՛նչ գործով է եկել, խոստանալով օգնել իր խորհուրդներով և ինչով որ կարող
է։ Միթրիդանեսը փոքր֊ինչ հապաղեց պատասխանել, բայց հետո որոշելով նրան
վստահել, նախքան բուն խնդրին անցնելը նրանից ազնիվ խոսք առավ, որ լսածը ոչ
ոքի չի ասի, ապա մի առ մի պատմեց, թե ինքն ո՛վ է և թե ինչի՛ դրդմամբ ու
ի՛նչ մտադրությամբ է եկել, և նրանից խորհուրդ ու օգնություն խնդրեց։ Լսելով
Միթրիդանեսին և իմանալով նրա անագորույն մտադրությունը, Նաթանը ներքուստ
ցնցվեց, բայց, առանց երկար հապաղելու, դեմքի վճռական արտահայտությամբ ասաց.
«Միթրիդանե՛ս, քո հայրն ազնիվ մարդ էր, և դու չես ուզում այլ կերպ լինել,
զի մե՜ծ գործ ես ձեռնարկել, ցանկանալով բոլորի նկատմամբ առատաձեռն գտնվել։
Մեծապես խրախուսում եմ այն նախանձը, որ տածում ես Նաթանի վեհանձնության
նկատմամբ, քանզի եթե այդպիսի նախանձ հաճախ հանդես գար՝ այս ողբալի աշխարհը
շատ շուտ կլավանար։ Քո մտադրությունը, որ ինձ հայտնեցիր, անկասկած ոչ ոք չի
իմանա, բայց այդ գործում ես կարող եմ քեզ ավելի շուտ շահական խորհուրդ տալ,
քան մեծապես օգնել։ Իսկ խորհուրդս այս է. այստեղից մի կես մղոն հեռու դու
մի պուրակ կտեսնես, ուր գրեթե ամեն առավոտ Նաթանը բոլորովին մենակ գնում և
երկար զբոսնում է։ Այնտեղ դու կարող ես դյուրավ հանդիպել նրան և ուզածդ
անել։ Նրան սպանելուց հետո,— որպեսզի կարողանաս անարգել տուն
վերադառնալ,— գնա ոչ թե քո եկած, այլ այն ճանապարհով, որը, տե՛ս, անտառից
դեպի ձախ է թեքվում, քանզի այդ ճանապարհը, չնայած որ փոքր֊ինչ անհարմար է,
քեզ ավելի շուտ կհասցնի տուն և ավելի ապահով կլինի»։

Ստանալով այդ տեղեկությունները, Միթրիդանեսը Նաթանի հեռանալուց հետո իր
ուղեկիցներին, որոնք նույնպես կենում էին այնտեղ, իմաց արեց, թե մյուս օրն
իրեն որտեղ պիտի սպասեն։ Երբ այդ օրը լուսացավ, Նաթանը, որի մտադրությունը
բնավ չէր հակասում Միթրիդանեսին տված խորհրդին և ոչնչով չէր փոխվել,
մեռնելու պատրաստ, գնաց այն պուրակը։ Միթրիդանեսն էլ վեր կենալով և
վերցնելով աղեղն ու սուրը, քանզի այլ զենք չուներ, և ձին հեծնելով,
ճանապարհ րնկավ դեպի պուրակը, և դեռ հեռվից նկատեց Նաթանին, որը մենակ
զբոսնում էր այնտեղ։ Որոշելով նախքան հարվածելը նայել ու լսել նրան,
Միթրիդանեսը հարձակվեց նրա վրա և ապարոշից բռնելով ասաց. «Մեռի՛ր, ծերուկ»։
Նաթանը պատասխանեց ոչ այլ ինչ, քան միայն այս. «Երևի արժանի եմ մեռնելու»։
Լսելով նրա ձայնր և դեմքին նայելով, Միթրիդանեսն իսկույն հասկացավ, որ դա
նույն այն ծերուկն է, որ իրեն սրտաբաց ընդունել, ընկերություն էր արել և
հավատարիմ խորհրդատու եղել, ուստի նրա զայրույթն անմիջապես փարատվեց, և
ցասումն ամոթի փոխարկվեց։ Ուստի դեն նետելով սուրը, որ մերկացրել էր նրան
հարվածելու համար, և ձիուց իջնելով, նա արցունքն աչքերին նրա ոտքն ընկավ ու
ասաց. «Թանկագի՛ն հայր իմ, ինձ համար պարզ է դառնում ձեր մեծահոգությունը,
երբ խորհում եմ ու տեսնում, թե ինչպիսի պատրաստակամությամբ դուք եկաք տալու
ձեր կյանքը, որը ես, ինչպես ձեզ ասել եմ, փափագում էի ոչնչացնել առանց որևէ
հիմք ունենալու. բայց տերը իմ պարտականության մասին հոգալով ավելի, քան ես
ինքս, ամենաանհրաժեշտ պահին բացեց հոգուս աչքերը, որ կուրացել էին ողբալի
նախանձից։ Այդ պատճառով էլ, որքան մեծ էր ինձ գոհացնելու ձեր
պատրաստակամությունը, այնքան ինձ պարտավոր եմ համարում քավել
մոլորությունս, ուրեմն, վրե՛ժ առեք ինձնից, այնպիսի՛ վրեժ, որը ձեր
կարծիքով արժանի է իմ վարմունքին»։

Նաթանը Միթրիդանեսին հրամայեց ոտքի կանգնել և, խանդաղատանոք գրկելով ու
համբուրելով՝ ասաց. «Որդի՛ս, քո ձեռնարկման համար,— ինչպես էլ այն
անվանելու լինես, հանցավոր համարես թե ոչ,— հարկ չկա ո՛չ ներում
խնդրելու, ո՛չ էլ ներելու, քանզի դու այդ բանն արել ես ոչ թե ատելությունից
դրդված, այլ նրա համար, որ քեզ ամենահարգարժան մարդը համարեն։ Ուրեմն, մի՛
վախենար ինձնից և հավատացած եղիր, որ ապրողների մեջ չկա մի մարդ, որ քեզ
ավելի սիրեր, քան ես, որ հասկանում եմ մեծությունը հոգուդ, որի ձգտումն է
ոչ թե փող դիզել, ինչպես անում են գծուծները, այլ հավաքածը մսխել։ Մի
ամաչիր, որ անուն հանելու համար ցանկացար ինձ սպանել, և մի կարծիր, թե դա
ինձ զարմանք պատճառեց։ Հռչակավոր արքաներն ու ամենամեծ թագավորներն իրենց
թագավորությունը և, հետևապես, փառքը տարածել են ոչ այլ կերպ, քան
սպանությամբ, սպանելով ո՛չ թե մի մարդու, ինչպես դու ցանկացար անել, այլ
անթիվ ու անհամար մարդկանց՝ շատ երկրներ այրելով և բազում քաղաքներ
կործանելով։ Ուստի, եթե փառքի համար դու ցանկացար միայն ինձ սպանել, ապա
գործեցիր շատ սովորական, այլ ոչ թե զարմանալի ու չլսված մի սխրանք»։

Չարդարացնելով իր չարամիտ մտադրությունը, բայց գովելով այն պատվաբեր
պատճառաբանությունը, որ նրան արդարացնելու համար խորհել էր Նաթանը,
Միթրիդանեսն այդ զրույցի ժամանակ հայտնեց իր ծայրահեղ զարմանքը, թե ինչպե՞ս
կարող էր Նաթանն այդպիսի բան անել — սովորեցնել իրեն սպանելու հնարը և
խորհուրդ տալ սպանել։ Պատասխան ավեց Նաթանն ու ասաց. «Միթրիդանե՛ս, ես չեմ
ուզում, որ դու զարմանաս տվածս խորհրդի և մտադրությանս վրա, քանզի այն օրից
ի վեր, որ ես իմ գլխի տերը դարձա և որոշեցի վարվել այնպես, ինչպես որոշել
ես վարվել և դու, դեռ չի պատահել, որ իմ տունը մտած որևէ մեկին ըստ
հնարավորին գոհացրած չլինեմ այն ամենով, որ նա խնդրել է։ Դու եկար այստեղ
պահանջելով կյանքս, ուստի, լսելով այդ պահանջը, իսկույն որոշեցի կյանքս տալ
քեզ, որպեսզի դու չլինեիր միակը, որ այստեղից պիտի հեռանար բավարարություն
չստացած, իսկ որպեսզի դու բավարարություն ստանայիր՝ ես այնպիսի խորհուրդ
տվի, որ քեզ համար օգտակար էի համարում, որոշելով այնպես անել, որ իմ
կյանքն առնելով՝ քոնը չկորցնեիր։ Ուստի նորից եմ ասում և խնդրում. եթե
ցանկանում ես, ա՛ռ կյանքս, և բավարարություն տուր քեզ. ես չգիտեմ ուրիշ
ինչի՞ համար պիտի տամ այն, որ ավելի լավ լինի։ Ահա արդեն ութսուն տարի ես
նրանից բավականություն ու սփոփանք եմ քաղել, և գիտեմ, որ, բնական կարգի
համաձայն, այժմ նա ինձ տրված է լոկ կարճ ժամանակով, ուստի, կարծում եմ,
ավելի լավ է այն տալ, ինչպես որ միշտ տվել ու վատնել եմ իմ բոլոր գանձերը,
քան պահել մինչև որ բնությունր խլի հակառակ իմ կամքի։ Անգամ հարյուր տարի
տալը մի մեծ պարգև չէ, ուրեմն որքա՜ն փոքր պարգև է տալ այն վեց֊յոթ տարին,
որ ինձ մնում է ապրել։ Ուրեմն վերցրո՛ւ, եթե ցանկանում ես, ամբողջ կյանքս,
վերցրո՛ւ, խնդրում եմ, քանզի այն օրից ի վեր, ինչ ես ապրում եմ, դեռ չեմ
գտել ոչ ոքի, որ ափսոսար այդ կյանքը, և չգիտեմ՝ գտնելո՞ւ եմ որևէ մեկին, որ
ափսոսա, եթե դու չվերցնես։ Բայց եթե նույնիսկ գտնելու լինեմ, միևնույն է,
ես գիտեմ, որ ինչքան երկար պահեմ կյանքս, այնքան քիչ արժեք պիտի ունենա,
ուստի, աղաչո՜ւմ եմ քեզ վերցրու, քանի դեռ չի արժեքազրկվել»։

Միթրիդանեսը, սաստիկ ամոթահար, պատասխանեց. «Աստված մի՛ արասցե, որ ես չէ
թե խլեմ, այլ նույնիսկ ցանկանամ, ինչպես քիչ առաջ ցանկացա, ձեզնից խլել
այնպիսի թանկարժեք մի բան, ինչպիսին ձեր կյանքն է, և նրա տարիները
պակասեցնելու փոխարեն ես իմ կյանքի տարիներն էլ սիրով կավելացնեի դրանց»։
Պատասխան տվեց Նաթանն ու ասաց. «Եթե ի վիճակի ես այդ անելու, ցանկանո՞ւմ ես
ավելացնել։ Ուզո՞ւմ ես արդյոք ինձ ստիպել, որ ես քո նկատմամբ վարվեմ
այնպես, ինչպես երբեք վարված չկամ ուրիշների նկատմամբ, այսինքն քեզնից
վերցնեմ քոնը, չնայած որ երբևէ չեմ վերցրել այն, որ պատկանում է
ուրիշին»։— «Այո՛»,— հապշտապ ասաց Միթրիդանեսը։ «Այդ դեպքում,—
առարկեց Նաթանը,— վարվիր ինչպես կասեմ։ Դու, որ դեռ երիտասարդ ես, կմնաս
իմ տանը և կկոչվես Նաթան, իսկ ես կգնամ քո տունը և առմիշտ կկոչվեմ
Միթրիդանես»։ Միթրիդանեսն այնժամ պատասխանեց. «Եթե ես կարողանայի այնպես
լավ վարվել, ինչպես կարողանում եք դուք, առանց երկար ու բարակ դատելու,
կընդունեի ձեր առաջարկը, բայց քանի որ ես չեմ տարակուսում, որ իմ արած
գործերը կնսեմացնեին Նաթանի փառքը, իսկ ես մտադրություն չունեմ փչացնելու
այն, որ ուրիշն է արել և ինքս չեմ կարող անել,— ձեր առաջարկը չեմ
ընդունի»։

Այդ և բազում այլ բաներից զրուցելով, նրանք Նաթանի ցանկությամբ միասին
վերադարձան ապարանքը, ուր Նաթանը մի քանի օր հիանալի պատվեց Միթրիդանեսին,
ամեն տեսակի փաստարկներով ամրապնդելով նրա վեհ ու վսեմ մտադրությունը։ Իսկ
երբ Միթրիդանեսը ցանկացավ իր ուղեկիցների հետ տուն վերադառնալ, Նաթանը բաց
թողեց նրան՝ շատ պարզ հասկանալ տալով, որ նա երբեք չի կարողանա
առատաձեռնության մեջ իրեն գերազանցել։


## Նովել չորրորդ

_Մեսսեր Ջենտիլե դեի Կարիզենդին Մոդենայից վերադառնալով՝ դամբարանից հանում
է իր սիրած դամային, որին մեռած էին համարել ու թաղել. վերջինս
ապաքինվելով՝ մի տղա է ծնում, իսկ մեսսեր Ջենտիլեն դամային ու երեխային
վերադարձնում է նրա ամուսին Նիկոլուչչո Կաչիանիմիկոյին։_

Բոլորին զարմանալի թվաց, որ որևէ մեկը կարողացել է առատաձեռն լինել իր
սեփական արյամբ, և բոլորը պնդում էին, թե Նաթանը իր մեծահոգությամբ հիրավի
գերազանցել է Իսպանիայի թագավորին և աբբահայր Կլյուիին։ Երբ այդ մասին
արդեն բավական խոսել էին թե՛ այսպես և թե՛ այնպես, թագավորը Լաուրետտային
դիմելով ասաց, թե ցանկանում է, որ նա՛ պատմի, ուստի Լաուրետտան իսկույն
սկսեց.— Դեռատի՛ դամաներ, մեզ պատմեցին մեծ ու գեղեցիկ գործերի մասին, և
ինձ թվում է, որ ոչինչ չի մնացել, որի մասին մենք, պատմելու հերթին
սպասողներս, կարողանանք խոսել (քանզի բոլոր նովելներն էլ այնպես լի էին
մեծահոգության վսեմ գործերի պատմություններով), եթե չդառնանք սիրո
գործերին, որոնք զանազան նյութերի շուրջը զրուցելու անսպառ հնարավորություն
են տալիս։ Ինչպես այդ, այնպես էլ այն պատճառով, որ մեր տարիքն իսկ մեզ պետք
է տրամադրի այդպես վարվել, ես ցանկանում եմ պատմել մի սիրահարի մեծահոգի
արարքի մասին, որը, եթե բոլոր հանգամանքները նկատի ունենաք, ձեզ պակաս
արժեքավոր չի թվա, քան պատմված բոլոր արարքները, եթե իրավ է, որ մարդիկ
տալիս են իրենց գանձերը, մոռանում թշնամությունը և, մանավանդ, իրենց
կյանքը, պատիվն ու բարի անունը հազար ու մի վտանգի ենթարկում, միայն թե
սիրած առարկային տիրանան։

Եվ այսպես, Բոլոնիայում, Լոմբարդիայի այդ ամենանշանավոր քաղաքում, ապրում
էր իր քաջարիության և ազնվարյունության համար շատ հարգված մի ասպետ, անունը
մեսսերե Ջենտիլե Կարիզենդի, որը ջահել մարդ լինելով սիրահարվել էր ոմն
ազնվազարմ դամայի, անունը մադոննա Կատալինա, որ ոմն Նիկոլուչչո
Կաչիանիմիկոյի կինն էր։ Այդ սիրո մեջ հաջողություն չունենալով, գրեթե
հույսը կտրած, նա գնացել էր Մոդենա, ուր նրան կանչել էր պոդեստան։

Մի անգամ, երբ Նիկոլուչչոն Բոլոնիայում չէր, իսկ կինը, հղի լինելով, գնացել
էր իր կալվածքներից մեկը, որ քաղաքից մի երեք մղոն հեռու էր գտնվում,
այնպես պատահեց, որ դամային մի չափազանց խիստ ցավ բռնեց, այնքան խիստ ցավ,
որ նրա մեջ հանգցրեց կյանքի ամեն մի նշույլ, ուստի ինչ֊որ բժիշկ նրան մեռած
համարեց, իսկ քանի որ նրա մոտիկ ազգականուհիները, իբր թե նրանից լսած
լինելով, ասացին, թե նա այնքան էլ վաղուց չի հղիացել, և ենթադրեցին, որ
երեխան չի կարող ծնվել, ապա առանց երկար մտածելու, շատ լաց ու կոծ անելով,
նրան հենց այդ վիճակում թաղեցին մոտակա եկեղեցու հանգստարանում։

Մի բարեկամ մարդ այդ մասին իսկույն լուր տվեց Ջենտիլեին, որը, թեև դամայի
սիրույն բնավ էլ չէր արժանացել, շատ ողբաց նրա մահը և, վերջապես, ասաց. «Եվ
այսպես, մեռար դու, մադոննա Կատալինա։ Երբ դու կենդանի էիր, երբեք
չարժանացա քո հայացքին, ուստի հիմա, երբ այլևս չես կարող ինձ ընդդիմանալ,
պետք է մեռյալիցդ մի համբույր առնեմ»։ Այդ ասելով և այնպես անելով, որ իր
գնալու մասին ոչ ոք չիմանա, նա գիշերը իր ծառայի հետ ձի հեծավ և,
ճանապարհին ոչ մի տեղ կանգ չառնելով, հասավ այն վայրը, ուր դամային թաղել
էին։ Դամբարանը բացելով և զգուշաբար մտնելով մեջը, նա պառկեց դամայի
կողքին, դեմքը մոտեցրեց նրա դեմքին և, առատ արցունք հեղելով, մի քանի անգամ
համբուրեց։ Բայց քանի որ մարդկային ցանկությունները, ինչպես տեսնում ենք,
ոչ մի սահմանով չեն բավարարվում, այլ շարունակ ավելի հեռուն են ձգտում,
մանավանդ սիրահարների ցանկություններր, ապա նա, որոշելով այլևս այնտեղ
չմնալ, ասաց. «Ինչո՞ւ մի քիչ ձեռք չտամ կրծքին, քանի որ այստեղ եմ»։
Չկարողանալով զսպել այդ ցանկությունը, նա ձեռքը դրեց դամայի կրծքին և, մի
որոշ ժամանակ այդպես պահելով, զգաց, որ կարծես թե նրա սիրտը շատ թույլ
բաբախում է։ Բոլոր սարսափելի մտքերն իրենից հեռու վանելով և ավելի ուշիմ
զննելով, Ջենտիլեն եզրակացրեց, որ նա հավանաբար մեռած չէ, թեև նրա
կենդանությունը շատ թույլ ու աննշան համարեց. այդ պատճառով էլ, ծառայի
օգնությամբ, որքան կարող էր զգուշաբար նրան դուրս հանեց դամբարանից և, ձիու
վրա առջևը դրած՝ թաքուն տարավ Բոլոնիա, իր տունը։

Այստեղ ապրում էր ասպետի մայրը, պատվարժան ու խելացի մի կին, որը, որդուց
ամեն ինչ իմանալով ու կարեկցանք զգալով, թեժ կրակի և լոգանքների միջոցով
վերստին արծարծեց դամայի մեջ մարող կյանքը։ Երբ դաման ուշքի եկավ, մի
խորունկ հառաչ արձակեց ու ասաց. «Եղո՜ւկ ինձ, այս որտե՞ղ եմ»։ Պատվելի կինը
պատասխանեց. «Հանգիստ եղիր. լավ տեղ ես գտնվում»։ Դաման սթափվելով, աչք
ածելով շուրջը, դեռ լավ չիմանալով, թե որտեղ է գտնվում, և իր առաջ տեսնելով
մեսսեր Ջենտիլեին, նրա մորը խնդրեց ասել, թե ինքն ինչպես է ընկել այստեղ, և
մեսսեր Ջենտիլեն հանգամանորեն պատմեց, թե ինչը ինչպես էր եղել։ Իր լսածից
շատ վշտացած, դաման քիչ հետո ասպետին որքան կարող էր շնորհակալություն
հայտնեց, ապա խնդրեց, որ նա, հանուն այն սիրո, որ մի ժամանակ տածել է նրա
հանդեպ, և հանուն իր իսկ պատվի, իր տան մեջ նրա նկատմամբ այնպիսի բան չանի,
որ անպատվաբեր լինի նրա և ամուսնու համար, իսկ երբ ժամանակը գա՝ թույլ տա
տուն վերադառնալ։ Նրա այդ խոսքին մեսսեր Ջենտիլեն պատասխանեց. «Մադոննա,
անցյալում ինչ ցանկություն էլ ունեցած լինեմ, միևնույնն է, մտադիր չեմ ո՛չ
այժմ, ո՛չ հետո, ո՛չ այնտեղ, ո՛չ այլուր ձեզ հետ վարվել այլ կերպ, քան
կարելի է վարվել սիրած քրոջ հետ (քանի որ աստված ինձ այնպիսի բախտի
արժանացրեց, որ ինձ համար ձեզ մահից կյանքի կոչեց, իսկ դրա պատճառն եղավ
այն սերը, որ մի ժամանակ տածել եմ ձեր նկատմամբ), բայց այս գիշեր արածս
լավությունը արժանի է որոշ հատուցման, ուստի ես կցանկանայի, որ դուք
չմերժեիք այն շնորհը, որ պիտի խնդրեմ»։ Դաման բարեհոգաբար պատասխանեց, թե
պատրաստ է կատարելու նրա խնդրանքը, եթե միայն դա իր ուժերից վեր և
անպատվաբեր չլինի։ Այնժամ մեսսեր Ջենտիլեն ասաց. «Մադոննա, ձեր բոլոր
ազգականները և Բոլոնիայի բոլոր բնակիչներն համոզված և հավատացած են, որ
դուք մեռել եք, և տանը ձեզ ոչ ոք չի սպասում. դրա համար էլ խնդրում եմ, որ
շնորհ անեք ծածուկ մնալ այստեղ մորս մոտ, մինչև որ ես Մոդենայից
վերադառնամ, իսկ դա երկար չի տևի։ Իսկ այդ բանը խնդրելուս պատճառն այն է,
որ ես ուզում եմ այս քաղաքի ամենահարգարժան անձանց ներկայությամբ ձեզ, իբրև
թանկագին ու հանդիսավոր նվեր, ներկայացնել ձեր ամուսնուն»։

Դաման գիտենալով, թե ասպետին ինչ է պարտական, և հասկանալով, որ նրա խնդրածը
ազնիվ բան է,— չնայած որ շատ էր ուզում ազգականներին իր կենդանությամբ
ուրախացնել,— այնուամենայնիվ որոշեց մեսսեր Ջենտիլեի ուզածն անել և նրան
ազնիվ խոսք տվեց, որ այդպես կվարվի։ Հազիվ էր նա այդ պատասխանը տվել, երբ
զգաց, որ ծնելու ժամանակը հասել է, և շատ չանցած մեսսեր Ջենտիլեի մոր
քնքուշ հոգածությամբ մի սիրուն տղա ծնեց, և դա ավելի քան կրկնապատկեց
մեսսեր Ջենտիլեի և նրա իսկ ուրախությունը։ Մեսսեր Ջենտիլեն հոգ տարավ, որ
պատրաստեին ինչ որ անհրաժեշտ էր և նրան այնպես խնամեին, ինչպես եթե իր կինը
լիներ, իսկ ինքը թաքուն վերադարձավ Մոդենա։

Այստեղ իր ծառայության ժամանակը լրացնելով և պատրաստվելով Բոլոնիա
վերադառնալ, նա պատվիրեց, որ իր գնալու առավոտը իրենց տանը մեծ ու փառավոր
խնջույք սարքեն Բոլոնիայի երևելի մարդկանց, այդ թվում Նիկոլուչչո
Կաչիանիմիկոյին պատվելու համար։ Երբ նա վերադարձավ, ձիուց իջավ և բոլորին
բարևելուց հետո տեսավ, որ իր դաման առաջվանից գեղեցիկ է ու առողջ, առողջ է
նաև նրա մանչուկը, անասելի ուրախացած բոլորին սեղան նստեցրեց ու պատվիրեց
նրանց հյուրասիրել բազում կերակուրներով։ Երբ հացկերույթն արդեն վերջանալու
վրա էր, ասպետը, որ դամային նախապես ասել էր, թե ի՛նչ է մտադիր անել, և
սովորեցրել էր, թե նա ինչպե՛ս պետք է վարվի, սկսեց այսպես խոսել. «Տիա՛րք,
լսել եմ, որ Պարսկաստանում մի այսպիսի, իմ կարծիքով, գեղեցիկ սովորություն
կա. երբ մեկը ցանկանում է իր բարեկամին առանձնապես լավ պատվել, նրան
հրավիրում է իր տունը և այնտեղ ցույց տալիս այն ամենը, ինչ ամենից թանկ է
իր համար, կուզե դա կինը լինի, կուզե՝ սիրած աղջիկը կամ քույրը և կամ մի
ուրիշ բան. ցույց է տալիս և ասում, թե ինչպես այդ է ցույց տալիս, այնպես
էլ, եթե կարողանար, առավել սիրով ցույց կտար իր հոգին։ Ես ուզում եմ
Բոլոնիայում հետևած լինել այդ սովորությանը։ Դուք ձեր սիրալիրությամբ
հարգեցիք իմ խնջույքը, ես էլ ուզում եմ ձեզ պատվել պարսկավարի, ցույց տալով
այն, ինչ ինձ համար եղել և շարունակ կլինի ամենաթանկագին բանն աշխարհիս
երեսին։ Բայց նախքան այդ անելս խնդրում եմ ինձ ասացեք, թե ի՛նչ եք խորհում
մի երկբայելի դիպվածի մասին, որը հիմա կպատմեմ։ Մեկի տանը լինում է մի լավ
ու շատ անձնվեր ծառա, որը սաստիկ հիվանդանում է. չսպասելով ծառայի
մեռնելուն, տերը հրամայում է նրան հանել ու փողոց գցել և այլևս նրա մասին
չի մտածում։ Անցնում է մի օտար մարդ և, հիվանդին կարեկցելով, ապաստան է
տալիս իր տանը և մեծ հոգածությամբ ու ջանքերով առողջությունը վերականգնում։
Եթե այդ մարդը նրան թողնի իր մոտ և դարձնի իր ծառան, ապա,— կուզեի
իմանալ,— տերը իրավունք կունենա՞ բարկանալու և գանգատվելու, եթե ինքը
ծառային ետ պահանջի, իսկ նա չցանկանա տալ»։

Անվանի հյուրերը երկար ու բարակ դատելուց հետո միևնույն եզրակացությանը
հանգելով՝ հանձնարարեցին, որ իրենց պատասխանը հայտնի Նիկոլուչչո
Կաչիանիմիկոն, որն իրենցից ամենապերճախոսն էր։ Վերջինս, նախ պարսից
սովորությունը գովելով, ասաց, որ ինքբ համամիտ է բոլորի այն կարծիքին, թե
առաջին տերը ծառայի նկատմամբ այլևս ոչ մի իրավունք չունի, քանզի այդօրինակ
հանգամանքներում նրան ոչ միայն բանի տեղ չի դրել, այլև տնից դուրս է արել,
իսկ երկրորդ տիրոջ բարերարության համար ծառան իրավամբ սրան է պատկանում,
ուստի, ծառային իր տանը թողնելով, երկրորդ տերը առաջինին ոչ մի վնաս չի
տալիս, ո՛չ վիրավորում, ո՛չ էլ բռնություն է գործում։ Սեղանի շուրջը նստած
հյուրերը, իսկ նրանց մեջ առաքինի մարդիկ շատ կային, հայտարարեցին, թե իրենք
էլ նույնն են մտածում, ինչ որ ասաց Նիկոլուչչոն։

Ասպետր գոհ մնալով այդ պատասխանից, իսկ ավելի շատ այն բանից, որ
պատասխանողը Նիկոլուչչոն էր, հայտարարեց, թե ինքն էլ նույն կարծիքին է, ապա
ասաց. «Այժմ ժամանակն է ձեզ պատվելու ըստ իմ խոստման»։ Եվ իր տնեցիներից
երկուսին կանչելով՝ ուղարկեց դամայի մոտ,— որին պերճորեն հագցնել ու
զուգել էր տվել,— հրամայելով նրան ասել, որ գա՝ իր ներկայությամբ անվանի
հյուրերին ուրախացնելու։ Դաման իր սիրունիկ տղային գիրկն առնելով, երկու
տնեցիների ուղեկցությամբ մտավ սրահը և ասպետի հայեցողությամբ նստեց առաքինի
մարդկանցից մեկի կողքին, իսկ ասպետն այնժամ ասաց. «Տիա՛րք, ահավասիկ այն,
որ ինձ համար ամեն բանից թանկ է և թանկ կլինի. նայեցեք, գուցե համոզվեք, որ
իրավացի եմ»։

Հյուր երբ ողջունեցին դամային և, նրան շատ գովելով ու ասպետին
հավաստիացնելով, թե իսկապես որ դաման նրա համար պետք է ամեն բանից թանկ
լինի, սկսեցին ուշի֊ուշով նայել, և նրանցից շատերն անշուշտ կասեին, թե նա
Կատալինան է, եթե նրան մեռած չհամարեին։ Բայց ամենից ուշադիր նայում էր
Նիկոլուչչոն, և երբ ասպետը մի որոշ ժամանակով սրահից դուրս էր եկել, նա
դամայի ով լինելն իմանալու ցանկությունից այրվելով և իրեն զսպել
չկարողանալով, նրան հարցրեց՝ արդյոք բոլոնիացի է, թե օտարական։ Ամուսնու
հարցր լսելով, դաման դժվարությամբ զսպեց իր պատասխանը, բայց այնուամենայնիվ
լռեց, ինչպես պատվիրել էր ասպետը։ Հյուրերից մեկն հարցնում էր, թե մանչուկը
նրա տղա՞ն չէ արդյոք, մյուսը թե՝ արդյոք նա Ջենտիլեի կինը կամ ազդականուհին
չէ, բայց նա ոչ ոքի չէր պատասխանում։ Այնժամ հյուրերից մեկը ներս մտած
Ջենտիլեին ասաց. «Մեսսերե, սա իսկապես որ գանձ է, բայց մեզ թվում է՝ համր
է. այդպե՞ս է արդյոք»։— «Տիա՛րք,— պատասխանեց մեսսերե Ջենտիլեն,— նրա
այժմյան լռությունը ոչ նվազ ապացույց է իր առաքինության»։— «Վերջապես
ասացեք մեզ,— շարունակեց հյուրը,— ո՞վ է նա»։— «Սիրով կասեմ,—
պատասխանեց ասպետը,— կասեմ, եթե միայն խոստանաք, որ ինչ էլ ասելու լինեմ՝
տեղից չեք շարժվի, մինչև որ պատմելիքս չվերջացնեմ»։ Երբ բոլորը խոստացան,
որ նրա պայմանը կկատարեն, մեսսեր Ջենտիլեն սեղանը հավաքելուց հետո նստելով
դամայի կողքին՝ այսպես սկսեց իր խոսքը, «Տիա՛րք, այս կինն այն ազնիվ ու
անձնուրաց ծառան է, որի վերաբերմամբ քիչ առաջ ձեզ մի հարց առաջարկեցի։ Նրա
մերձավորները, որոնց համար նա թանկ չի եղել, նրան փողոց էին նետել որպես
անարժեք և այլևս անօգտակար մի բան։ Ես նրան փողոցից բերեցի տունս և մեծ
հոգածությամբ ու ջանքերով խլեցի մահվան գրկից, իսկ երկնային տերն իմ բարի
զգացմունքբ գնահատել ով, նրան՝ սարսափելի դիակից այսպիսի գեղեցկուհի
դարձրեց։ Բայց որպեսզի ավելի ստույգն իմանաք, թե դա ինչպես է պատահել,
համառոտակի պատմեմ»։ Եվ սկսելով պատմել, թե ինքն ինչպես է սիրահարվել նրան,
Ջենտիլեն, ի մեծ զարմանս բոլորի, հանգամանորեն պատմեց այն ամենը, որ տեղի
էր ունեցել մինչև վերջին օրը, և ապա ասաց. «Ահա թե ինչու, եթե ձեզնից ոչ
ոք, մանավանդ Նիկոլուչչոն, ետ չի կանգնել քիչ առաջ կայացրած վճռից, այս
կինը իրավամբ իմն է և ոչ ոք իրավունք չունի նրան ետ պահանջելու»։

Նրա խոսքին ոչ ոք չպատասխանեց, յուրաքանչյուրր սպասում էր, թե նա է՛լ ինչ
կասի։ Նիկոլուչչոն, մնացած բոլոր հյուրերը և դաման ինքը խղճահարությունից
լալիս էին, բայց մեսսեր Ջենտիլեն, տեղից վեր կենալով, երեխային գիրկն
առնելով և մոր ձեռքը բռնելով, մոտեցավ Նիկոլուչչոյին ու ասաց. «Վեր կաց,
սանահա՛յր, քեզ վերադարձնում եմ ոչ թե կնոջդ, որին քո և նրա ազգականները
դուրս էին նետել, այլ ուզում եմ քեզ հանձնել այս դամային՝ իմ սանամորը, և
իր այս մանչուկին, որը, հավատացած եմ, քեզնից է ծնված և որին ես գրկել եմ
մկրտության ավազանի առաջ անունը դնելով Ջենտիլե։ Եվ խնդրում եմ, որ
Կատալինային նվազ թանկագին չհամարես այն բանի համար, որ մի երեք ամիս ապրել
է իմ տանը, քանզի վկա է աստված,— որ թերևս ինքն էր ինձ ստիպել, որ նրան
սիրեմ, որպեսզի սերս դառնար, ինչպես և դարձավ, նրա փրկության պատճառը,—
վկա է աստված, որ նա ո՛չ իր հոր, ո՛չ մոր, ո՛չ էլ անգամ քեզ հետ այնպես
պարկեշտաբար չի ապրել, ինչպես իմ տանը, իմ մոր մոտ»։ Ապա նա դարձավ դամային
ու ասաց. «Մադոննա, այժմ ես ձեզ ազատում եմ այն բոլոր խոստումներից, որ ինձ
տվել եք, և ձեզ, միանգամայն ազատ, հանձնում եմ Նիկոլուչչոյին»։ Եվ դամային
ու նրա երեխային Նիկոլուչչոյի ձեռքը տալով, նա վերադարձավ ու նստեց իր
տեղը։

Նիկոլուչչոն կնոջն ու երեխային ընդունեց մեծագույն խնդությամբ, գոհ լինելով
շատ ավելի, քան նվազ էր եղել նրանց գտնելու հույսը, և խոսք չէր գտնում
ասպետին շնորհակալություն հայտնելու, իսկ այդ ժամանակ բոլորը կարեկցանքից
լալիս էին, ասպետին գովում և նրա վարմունքին հավանություն տալիս։

Դամային տանն ընդունեցին մեծ տոնախմբությամբ ու հանդեսով, և երկար ժամանակ
բոլոնիացիները նրան նայում էին հիացմունքով, համարելով հարություն առած,
իսկ մեսսեր Ջենտիլեն շարունակ բարեկամություն արեց Նիկոլուչչոյի, նրա և
դամայի ազգականների հետ։

Ի՞նչ կասեք այդ առթիվ, ո՜վ բարեհաճ դամաներ։ Մի՞թե կարծում եք, որ իր թագն
ու գայիսոնը զիջած թագավորը կամ այն աբբահայրը, որ հանցագործին հաշտեցրեց
պապի հետ (մի բան որ իր համար ոչ մի դժվարություն չէր ներկայացնում), կամ
թշնամու դանակին վիզը դեմ արած ծերունին,— այդ բոլորը կարող է մրցել այն
մեծագործության հետ, որ կատարեց մեսսեր Ջենտիլեն, որր, ջահել ու տաքարյուն
լինելով և հավատալով, որ իրավունք ունի տիրանալու այն բանին, որ մի ուրիշը
անհոգաբար դեն էր նետել, իսկ ինքը բախտի բերմամբ վերցրել ու պահպանել էր,
ոչ միայն ազնվաբար զսպեց իր կիրքը, այլև տիրանալով նրան, որին մի ժամանակ
իր ամբողջ էությամբ փափագել էր և ուրիշից խլելու մտադրություն ունեցել,
վերադարձրեց իր հոժար կամքով։ Կարծում եմ, որ ձեր պատմած վեհանձնական
արարքներից ոչ մեկը դրա հետ մրցել չի կարող։


## Նովել հինգերորդ

_Մադոննա Դիանորան մեսսեր Անսալդոյին խնդրում է հունվար ամսին իր համար մի
այնպիսի գեղեցիկ այգի ստեղծել, որպիսին կարող է լինել մայիսին։ Մեսսեր
Անսալդոն, մի դիագուշակի պարտական մնալով, կատարում է նրա խնդրանքը։
Մադոննայի ամուսինը նրան թույլ է տալիս տրվել մեսսեր Անսալդոյին, իսկ սա,
իմանայով ամուսնու մեծահոգությունը, նրան ազատ է կացուցանում խոստումը
կատարելու պարտականությունից, դիագուշակն էլ իր հերթին, ոչինչ չվերցնելով,
զիջում է Անսալդոյի պարտքը։_

Զվարթ ընկերախմբի անդամներից յուրաքանչյուրն իր գովեստներով քիչ էր մնում
երկինք հաներ մեսսեր Ջենտիլեին, երբ թագավորը հրամայեց, որ պատմի Եմիլիան,
որը, կարծես հենց դրան սպասելով, համարձակ կերպով այսպես սկսեց.— Քնքո՛ւշ
դամաներ, ոչ ոք իրավունք չէր ունենա ասելու, թե մեսսեր Ջենտիլեն
մեծահոգաբար չի վարվել, բայց եթե ասեին, թե ավելի լավ վարվել չի կարելի,
ապա, թերևս, դժվար չէր լինի ապացուցել, որ հնարավոր է ավելին անել. ահա այդ
մասին եմ ուզում պատմել իմ այս կարճ նովելով։

Ֆրիուլիայում, թեև ցրտաշունչ, բայց բազում սքանչելի լեռներով ու վճիտ
գետակներով հարուստ ու հոգեզմայլ այդ վայրում, կա մի քաղաք, անունը Ուդինե,
ուր ժամանակով ապրելիս է եղել մադոննա Դիանորա անունով մի գեղեցիկ ու
առաքինի դամա՝ կողակիցը ոմն Ջիլբերտոյի, որը շատ հարուստ, հաճելի և
բարեհոգի մարդ էր։ Հիշյալ դաման իր բարեմասնությունների շնորհիվ արժանացել
էր մի ազնվածին ու երևելի ասպետի թունդ սիրույն։ Ասպետն այդ, որի անունն էր
Անսալդո Գրադենզե, քաղաքում բարձր դիրք ուներ և բոլորին հայտնի էր իր
ռազմավարական ձիրքով ու վարվեցողությամբ։ Նա դամային սիրում էր բոցավառ
սիրով, ձեռքից եկածն անում էր, որ նա էլ իրեն սիրեր, հաճախ նամակներով սեր
էր աղերսում, բայց նրա բոլոր ջանքերն ապարդյուն էին։ Ասպետի աղաչանքն ու
պաղատանքր ձանձրացնում էին դամային, և տեսնելով, որ որքան էլ ինքը մերժում
է նրա բոլոր խնդրանքները, նա ձեռք չի քաշում ոչ իր սիրուց, ոչ էլ
խնդրելուց, դաման որոշեց օձիքն ազատել նրանից մի չլսված և, իր կարծիքով,
անիրագործելի բան խնդրելով, և ահա այն կնոջը, որին ասպետը հաճախ ուղարկում
էր էր մոտ, մի օր ասաց. «Սիրելի՛ս, դու հաճախ ինձ հավատացրել ես, թե մեսսեր
Անսալդոն ինձ սիրում է ամեն բանից ավելի, և նրա անունից ինձ զմայլելի
ընծաներ ես առաջարկել, որոնք թող իրեն մնան, քանզի ես երբեք չեմ համաձայնի
դրանց համար ո՛չ սիրել, ո՛չ էլ նրան գոհացնել։ Բայց եթե ես կարողանայի
համոզվել, որ նա ինձ սիրում է այնպես, ինչպես դու ես ասում, ապա անպայման
կհամաձայնեի նրան սիրել և կատարել իր բոլոր ցանկությունները։ Ուստի, եթե նա
կարողանա ինձ համոզել այդ բանում, կատարելով ինչ որ պիտի խնդրեմ, ապա ես
պատրաստ կլինեմ նրան գոհացնելու»։ Այն կինն ասաց. «Իսկ ի՞նչ կցանկայիք, որ
աներ, մադոննա»։ Դաման պատասխանեց. «Ահա թե ինչ. ցանկանում եմ, որ գալիք
հունվար ամսին այս քաղաքի մոտ մի այգի լինի՝ լի դալարիքով, ծաղիկներով ու
սաղարթախիտ ծառերով, ճիշտ և ճիշտ այնպես, ինչպես մայիս ամսին։ Եթե նա այդ
չանի, թող այլևս մոտս չուղարկի ո՛չ քեզ, ո՛չ էլ որևէ մեկին, քանզի եթե նա
շարունակի ինձ հետամտել, ապա ես, որ մինչև հիմա այդ ամենը թաքցնում էի
ամուսնուցս ու ազգականներիցս, նրանց գանգատվելով՝ կաշխատեմ նրանից
ազատվել»։

Լսեց ասպետն իր դամայի խնդրանքն ու պայմանը, ու թեև դա նրան դժվար ու գրեթե
անհնարին թվաց, ու թեև նա հասկացավ, որ դաման այդ բանը խնդրել է ոչ այլ
նպատակով, քան իրեն իսպառ հուսազրկելու համար, այնուամենայնիվ որոշեց
փորձել այն ամենը, ինչ որ հնարավոր էր անել, և մարդիկ ուղարկեց աշխարհիս
բոլոր երկրները, որ ման գան ու տեսնեն, թե չի՞ գտնվի որևէ մեկը, որ
կարողանա մի խորհուրդ տալ և օգնել։ Եվ ահա գտնվեց մի մարդ, որ հանձն առավ
այդ բանն անել դիագուշակության միջոցով, եթե միայն իրեն լավ վարձատրեն։

Նրան մի մեծ գումար խոստանալով, Անսալդոն ուրախ տրամադրությամբ սպասում էր
նշանակված ժամկետին։ Երբ ժամանակն եկավ,— իսկ այդ միջոցին զարհուրելի
ցուրտ էր և ամենուրեք ձյուն էր ու սառույց,— այն իմաստուն մարդն հունվարի
լույս մեկի գիշերը իր ձիրքի շնորհիվ կարողացավ այնպես անել, որ առավոտյան,
ինչպես տեսնողները վկայում էին, հայտնվեց ամենասքանչելի այգին, որ երբևէ
եղել էր, հայտնվեց իր դալարիքով, ծառերով ու ամեն տեսակի մրգերով։ Հենց որ
մեսսեր Անսալդոն տեսավ այդ այգին, անասելի ուրախացավ և պատվիրեց ժողովել
ամենալավ մրգերն ու ամենագեղեցիկ ծաղիկները, որ կային այնտեղ, և թաքուն
տանել ու մատուցել դամային՝ հրավիրելով, որ նա դա ու տեսնի իր փափագած
այգին ու համոզվի, թե որքա՛ն է սիրված նրանից, հիշի երդմամբ հաստատած իր
խոստումը և ապա ջանա այն կատարել, ինչպես կվայելե ազնիվ կնոջը։

Դաման ծաղիկներն ու պտուղները տեսնելով և արդեն ուրիշներից լսած լինելով
հրաշալի այգու մասին, սկսեց զղջալ իր տված խոստման համար, բայց, չնայած
զղջմանը, ցանկացավ տեսնել այն արտասովոր բաները և ուրիշ շատ դամաների հետ
գնաց այգին դիտելու։ Այգով սքանչանալուց և այն գովելուց հետո նա անասելի
վշտացած տուն վերադարձավ, շարունակ մտածելով, թե դա իրեն ինչ էր
պարտավորեցնում։ Եվ այնքան մեծ էր նրա տխրությունը, որ նա չկարողացավ
բավականչափ թաքցնել, և քանի որ դա պարզ երևում էր, ամուսինը բնականաբար
նկատեց և ցանկացավ պատճառն իմանալ։ Դաման ամոթխց երկար ժամանակ լուռ էր,
բայց, ի վերջո, հարկադրված եղավ ամեն ինչ պատմել։

Երբ Ջիլբերտոն նրա ասածը լսեց, սկզբում անասելի բարկացավ, բայց հետո, նկատի
ունենալով, որ կինը ազնիվ դիտավորություն է ունեցել, միտքը փոխեց և
զայրույթը զսպելով ասաց. «Դիանո՛րա, խոհեմ կնոջը չի վայելի ո՛չ ուշ դարձնել
այդպիսի նամակների, ո՛չ էլ որևէ մեկի հետ որևէ պայմանով համաձայնություն
կայացնել իր անարատության վերաբերմամբ։ Խոսքերը ականջներից սրտին հասնելով՝
վերջինիս կողմից ընկալվում են ավելի մեծ ուժով, քան ոմանք կարծում են, և
սիրահարված մարդուն համարյա ամեն ինչ հնարավոր է թվում։ Եվ այդպես, դու վատ
ես վարվել, նախ, այն պատճառով, որ ուշ ես դարձրել այդ նամակներին, և, հետո,
որ համաձայնության ես եկել։ Բայց քանի որ հոգուդ մաքրությունը ինձ ծանոթ է,
ապա ես, քո տված խոստումից բխող պարտքդ թեթևացրած լինելու համար քեզ թույլ
եմ տալիս անել այն, որ, երևի, ոչ ոք թույլ չէր տա։ Ինձ ստիպում է այդպես
վարվել և այն հանգամանքը, որ վախենում եմ դիագուշակից, որին Անսալդոն, եթե
դու նրան խաբես, կարող է ստիպել, որ մեզ չարիք պատճառի։ Ես ուզում եմ, որ
դու գնաս Անսալդոյի մոտ և, եթե կարող ես, մի կերպ այնպես անես, որ, պատիվդ
պահպանած լինելով, ազատվես տվածդ խոստումից, իսկ եթե դա հնարավոր չեղավ՝
անձնատուր եղիր նրան մարմնով, բայց ոչ հոգով»։

Լսելով ամուսնուն, կինը լալիս էր և ասում, թե ինքը այդպիսի զիջողամտություն
չի խնդրում նրանից, բայց Ջիլբերտոն, չնայած կնոջ դիմադրությանբ, կամեցավ,
որ իր ասածը լինի։ Դրա համար էլ, հաջորդ օրը լուսաբացին մադոննա Դիանորան,
առանձնապես լավ չհագնված, երկու ծառայի առջևը գցած, աղախնին էլ հետևից,
դիմեց դեպի Անսալդոյի տունը։ Ասպետը լսելով, որ իր սիրած կինը իր մոտ է
եկել, շատ զարմացավ և, անկողնից վեր կենալով և դիագուշակին կանչել տալով,
վերջինիս ասաց. «Ես ուզում եմ տեսնես, թե քո արվեստի շնորհիվ ի՜նչ
երանության եմ տիրացել»։

Ընդառաջ գնալով դամային, անձնատուր չլինելով ոչ մի անարգ ցանկության, նա
նրան ընդունեց, և երբ մտան մի սքանչելի սենյակ, ուր թեժ կրակ էր արված,
առաջարկեց նստել ու ասաց. «Մադոննա, եթե այն սերը, որ վաղուց ի վեր տածում
եմ ձեր նկատմամբ, արժանի է որևէ հատուցման, խնդրում եմ մի զլանաք ինձ ասել,
թե ի՛նչն է պատճառը, որ դուք այս ժամին և այսպիսի ուղեկիցներով եկել եք
այստեղ»։ Դաման, ամոթից մեռնելով և արցունքն հազիվ զսպելով, պատասխանեց,
«Մեսսերե, ինձ այստեղ բերեցին ո՛չ այն սերը, որ չէ թե տածել եմ ձեր
նկատմամբ, ո՛չ էլ իմ տված ազնիվ խոսքը, այլ հրամանն իմ ամուսնու, որն ավելի
շատ նկատի ունենալով ձեր հախուռն կիրքը, քան իր և իմ պատիվը, ինձ պատվիրել
է գալ այստեղ, և ես նրա հրամանով այս անգամ պատրաստ եմ կատարելու ձեր բոլոր
ցանկությունները»։ Եթե սկզբում մեսսեր Անսալդոն զարմացել էր, ապա այժմ,
դամային լսելուց հետո, ավելի զարմացավ և, Ջիլբերտոյի մեծահոգությունից
զգացված, իր սերը կարեկցանքի փոխարկելով, ասաց. «Մադոննա, եթե բանն այնպես
է, ինչպես դուք եք ասում, ապա աստված մի արասցե, որ ես արատավորեմ պատիվն
այն մարդու, որ կարեկցել է իմ սիրույն։ Այդ պատճառով էլ, որքան կկամենաք,
մնացեք այստեղ, ինչպես եթե իմ քույրը լինեիք, իսկ երբ ցանկանաք՝ կարող եք
ազատ վերադառնալ, բայց պայմանով, որ այդ մեծահոգության համար ձեր ամուսնուն
երախտահատույց լինեք ինչպես կուզենաք, այսուհետև ինձ միշտ համարելով ձեր
եղբայրն ու ծառան»։

Լսելով այդ խոսքերը և ուրախացած ավելի, քան երբևէ, դաման ասաց. «Ոչինչ չէր
կարող ինձ ստիպել, որ ես, իմանալով ձեր վարքն ու բարքը, հավատայի, թե իմ
գալը կարող էր ունենալ այլ հետևանք, քան այն, որ, ինչպես տեսնում եմ,
ունեցավ, որի համար ձեզ միշտ պարտական կլինեմ»։ Հրաժեշտ տալով ասպետին և
հարգանքով ճամփու դրվելով, նա վերադարձավ Ջիլբերտոյի մոտ և պատմեց ինչ որ
պատահել էր, որի շնորհիվ Ջիլբերտոն և մեսսեր Անսալդոն առմիշտ կապվեցին
ամենասերտ և անդավաճան բարեկամությամբ։

Դիագուշակը, որին մեսսեր Անսալդոն ցանկանում էր տալ իր խոստացած
վարձատրությունը, տեսնելով այն մեծահոգությունը, որ Ջիլբերտոն ցուցաբերել
էր Անսալդոյի, իսկ սա էլ դամայի նկատմամբ, ասաց, «Աստված մի՛ արասցե, որ
ես, տեսնելով, թե ինչպես Ջիլբերտոն մեծահոգի գտնվեց իր պատվի, իսկ դուք՝
ձեր սիրո վերաբերմամբ, նույնչափ մեծահոգի չլինեմ իմ վարձի հարցում։ Ուստի,
գիտենալով, որ այդ փողը ձեզ պետք կգա, ցանկանում եմ, որ դարձյալ ձեզ
պատկանի»։ Ասպետն իրեն ճնշված զգաց և աշխատեց նրան ստիպել, որ վերցնի
ամբողջ գումարը կամ գոնե դրա մի մասը, բայց քանի որ զուր էր ջանում, իսկ
դիագուշակն էլ երեք օր անց հավաքել էր իր ստեղծած այգին ու ցանկանում էր
գնալ, ապա բարի ճանապարհ մաղթեց նրան և, իր սրտում մարելով դամայի նկատմամբ
զգացած սիրավառ տռփանքը, նրա հետ կապվեց պարկեշտ մտերմությամբ։

Ի՞նչ կարող ենք ասել այդ մասին, սիրելի դամաներ։ Մի՞թե այն համարյա մեռած
կնոջը և այն սերը, որ գրեթե սառել էր անհուսության պատճառով, մենք
կգերադասենք մեսսեր Անսալդոյի մեծահոգությունից,— մի մարդու, որը
շարունակում էր սիրել ավելի, քան երբևէ, և որը առավել մեծ հույս ուներ և
ձեռքն էր գցել այն որսը, որին այնքան հետապնդել էր։ Ինձ թվում է,
անխոհեմություն կլիներ պնդել, թե այն մեծահոգությունը կարող է սրա հետ
համեմատվել։


## Նովել վեցերորդ

_Կառլոս Ավագ հաղթակիր թագավորը սիրահարվում է մի աղջկա, իր
անխոհեմությունից ամաչելով, նա պատվավոր կերպով ամուսնացնում է նրան ու նրա
քրոջը։_

Եթե մեկնումեկը ցանկանար մանրամասն պատմել դամաների միջև ծագած բազմապիսի
վեճերը՝ թե ո՞վ ավելի մեծահոգություն ցուցաբերեց մադոննա Դիանորայի
նկատմամբ, արդյոք Ջիլբերտո՞ն, Անսալդո՞ն, թե դիագուշակը,— եթե մեկնումեկը
ցանկանար այդ պատմել, շատ ժամանակ պիտի պահանջվեր։ Առժամանակ
վիճաբանությունները հանդուրժելուց հետո, նայելով Ֆիամետտային, թագավորր
հրամայեց, որ նա մի բան պատմի և այդ կերպ վերջ տա նրանց վեճերին։ Եվ
Ֆիամետտան, առանց հապաղելու, սկսեց այս կերպ.— Չքնա՛ղ դամաներ, ես
շարունակ այն կարծիքին եմ եղել, որ այնպիսի ընկերախմբերում, ինչպիսին մերն
է, հարկավոր է պատմել հանգամանորեն, որպեսզի ավելորդ հակիրճությունը
մյուսներին պատճառ չտա վիճելու պատմվածի իմաստի մասին։ Վիճելն ավելի
կպատշաճե դպրոցում սովորողներին, քան մեզ պես կանանց, որ հազիվ են ժամանակ
գտնում իլիկ ու ճախարակ պտտեցնելու։ Ուստի և ես, որ արդեն նկատի ունեի
վիճահարույց մի բան, տեսնելով, որ դուք վեճի բռնվեցիք պատմված նովելի
պատճառով, մի կողմ կթողնեմ դա և ձեզ կպատմեմ ոչ թե հասարակ մարդու, այլ մի
վեհանձն թագավորի մասին, թե ինչպես նա ասպետաբար վարվեց, բնավ չզիջելով իր
պատիվը։

Ձեզնից յուրաքանչյուրը ոչ սակավ հիշողություններ լսած կլինի Կառլոս Ավագի,
կամ Առաջինի մասին, որի փայլուն նախաձեռնությամբ և Մանֆրեդ թագավորի վրա
տարած փառավոր հաղթանակի շնորհիվ գիբելլինները վտարվեցին Ֆլորենցիայից և
այնտեղ վերադարձան վեյֆականները։ Այդ էր պատճառը, որ մի ոմն ասպետ, անունը
Ների դելի Ուբերտի, իր ամբողջ ընտանիքով վտարված լինելով այնտեղից և շատ
փող ունենալով, ցանկացավ գնալ ու ապրել ոչ այլուր, եթե ոչ Կառլոսի
հովանավորության ներքո, և, առանձնության մեջ լինելու և այնտեղ իր կյանքը
հանգիստ ավարտելու համար գնաց Կաստել ա Մարե դի Ստաբիա։ Այնտեղ, քաղաքի
մյուս տներից մոտ մի նետընկեց հեռու, ձիթենիների, ընկուզենիների և
շագանակենիների մեջ, որ առատորեն աճում են այդ վայրերում, գնեց մի կալվածք,
ուր գեղեցիկ ու հարմար տուն շինեց, իսկ դրա կողքին տնկեց մի սքանչելի
պարտեզ, որի մեջ,— քանի որ հոսող ջուրն առատ էր,— մեր ձևով մի հիանալի
վճիտ լճակ շինեց, որը մեծ քանակությամբ ձկներով լցնելը դժվար չեղավ նրա
համար։ Նրա միակ մտածմունքը այն էր, թե ինչպես օրեցօր ավելի գեղեցկացնի իր
պարտեզը, երբ այնպես պատահեց, որ մի անգամ, օրվա շոգ պահին, Կառլոս
թագավորը գնաց Կաստել ա Մարե՝ փոքր֊ինչ հանգստանալու։ Այնտեղ լսելով մեսսեր
Ներիի պարտեզի գեղեցկության մասին, նա ցանկացավ իր աչքով տեսնել այն։
Իմանալով, թե պարտեզն ումն է, թագավորը խորհեց, որ քանի որ ասպետը հակառակ
կուսակցությանն է հարում, հարկավոր է նրա հետ ավելի սիրալիր վարվել, և մարդ
ուղարկեց նրան հայտնելու, թե մտադիր է հաջորդ գիշերը իր չորս ընկերների հետ
միասին տնավարի ընթրել նրա պարտեզում։ Դա շատ շոյիչ էր մեսսեր Ներիի համար։
Փառավոր պատրաստություն տեսնելով և տնեցիներին հրամայելով անել ինչ որ
անհրաժեշտ էր, նա թագավորին ընդունեց որքան կարող էր սրտաբաց։ Դիտելով
Ներիի պարտեզն ու տունը և ամեն ինչով զմայլվելով, թագավորը,— երբ
սեղաններն արդեն բացված էին լճակի մոտ,— ձեռքերը լվանալով, նստեց դրանցից
մեկի մոտ և կոմս Գվիդո դը Մոնֆորտեին, որն իրեն ուղեկցողներից էր, հրամայեց
նստել իր մի կողքին, Ներիին՝ մյուս, իսկ իր հետ եկած մյուս երեք անձանց
պատվիրեց սպասավորել ըստ մեսսեր Ներիի սահմանած կարգի։ Մատուցվեցին համադամ
կերակուրներ, գինիներն ընտիր էին ու թանկարժեք, նրանց սպասավորում էին լավ,
առանց աղմուկի և առանց տաղտուկ պատճառելու, այնպես որ թագավորն ամեն ինչից
գոհ էր։

Մինչդեռ նա, այդ մեկուսի վայրով սքանչացած, ուրախ քեֆ էր անում, պարտեզ
մտան երկու աղջիկներ, երկուսն էլ, թերևս, տասնհինգ տարեկան, ոսկեխարտյաշ
գանգուր ու արձակ մազերով, որոնց վրա հանգչում էին կուսածաղկի նրբին
պսակներ,— այնպիսի դեմքերով, որ ասես հրեշտակներ լինեին, այնքան որ չքնաղ
ու նրբագեղ էին։ Նրանք հագած ունեին ձյունաճերմակ նրբագույն կտավից կարած
շորեր, որոնք վերևի մասում, մինչև գոտին, կիպ պատում էին մարմինը, ապա
լայնանում վրանի պես և հասնում մինչև ոտքերը։ Առջևից քայլող աղջիկը ձախ
ձեռքով ուսին բռնել էր երկու ցանց, իսկ աջով՝ մի երկար ձող, իսկ նրա ետևից
եկողը աջ ուսին կրում էր մի տապակ, կռնատակին մի կապ ցախ, մյուս ձեռքով
բռնել էր ձեթի մի սափոր և մի վառվող ջահ։

Տեսնելով նրանց, թագավորր զմայլվեց և վարանած սպասում էր իմանալ, թե դա
ի՛նչ կնշանակե։ Աղջիկները մոտեցան համեստաբար և ամոթխած գլուխ տվին
թագավորին, ապա դիմեցին դեպի այն տեղը, ուր վայրէջք կար դեպի լճակը։
Երկրորդ աղջիկն իր տապակը, ինչպես և մյուս իբերը դրեց գետնին, առավ
ընկերուհու բռնած ձողը, և երկուսով մտան լճակը, որի ջուրը հասնում էր նրանց
ուսերին։ Մեսսեր Ներիի տնեցիներից մեկն այնտեղ շտապով կրակ արեց, տապակը
դրեց կասկարայի վրա և, մեջը ձեթ ածելով, սկսեց սպասել, որ աղջիկները ձկներ
նետեն իրեն։ Աղջիկներից մեկը ջուրը խառնշտում էր այն տեղերում, ուր, ինչպես
գիտեր, թաքնվում են ձկները, իսկ մյուսը պատրաստ բռնել էր ցանցերը։ Կարճ
ժամանակում, ի մեծ բավականություն թագավորի, որ ուշադիր հետևում էր ամեն
ինչի, նրանք որսացին և ծառայի կողմը նետեցին բազում ձկներ, իսկ նա այդ
ձկները գրեթե ողջ-ողջ շարում էր կասկարայի վրա. այնուհետև, ինչպես իրենց
ասված էր, սկսեցին ընտրել ամենագեղեցիկ ձկները և նետել այն սեղանի վրա, որ
դրված էր թագավորի, կոմս Գվիդոյի և իրենց հոր առաջ։ Ձկները թռչկոտում էին
սեղանի վրա, անասելի զվարճություն պատճառելով թագավորին, որն իր հերթին
բռնեց նրանցից մի քանիսը և կատակելով ետ նետեց դեպի դեռատի աղջիկները։
Այդպես կատակում էին նրանք, մինչև որ ծառան տապակեց ձկները։ Մեսսեր Ներիի
հրամանով այդ ձկները դրին թագավորի առաջ, ավելի շուտ որպես ակրատ, քան
թանկագին ու հազվագյուտ ուտելիք։

Տեսնելով, որ ձկներն արդեն տապակված են և որ իրենք բավականաչափ որսացել են,
աղջիկները դուրս եկան լճակից։ Նրանց սպիտակ բարակ հագուստները կպել էին
մարմիններին, գրեթե բոլորովին չթաքցնելով նրանց քնքուշ ձևերը։ Եվ վերցնելով
իրենց բերած իրերը, ամոթախծորեն անցնելով թագավորի մոտով, նրանք տուն
վերադարձան։

Թագավորը, կոմսը և սպասավորողները չէին կշտանում այդ աղջիկներին նայելուց,
և յուրաքանչյուրն իր մտքում գովում էր նրանց գեղեցկությունն ու կազմվածքը,
ինչպես նաև սիրալիրությունն ու սրտաբացությունը։ Բայց ամենից շատ թագավորն
էր հավանել նրանց։ Այն ժամանակ, երբ նրանք դուրս էին գալիս ջրից, նա այնքան
ուշադիր էր գիտում նրանց մարմնի ամեն մի մասը, որ եթե այդ պահին դաշույնով
խոցեին՝ չպիտի զգար։ Շարունակելով մտածել նրանց մասին, դեռևս չիմացած, թե
ովքեր են նրանք, թագավորն զգաց, որ իր սրտում այդ աղջիկներին դուր գալու
ջերմ ցանկություն է առաջանում, որի պատճառով կարող է սիրահարվել, եթե դրա
առաջը չառնի։ Սակայն նա ինքն էլ չգիտեր, թե երկուսից որին է ավելի
հավանում, այնքան որ ամեն ինչով նման էին միմյանց։ Մի որոշ ժամանակ այդ
մտքերով տարված, նա դարձավ մեսսեր Ներիին և հարցրեց, թե ովքեր են այդ
աղջիկները։ Մեսսեր Ներին պատասխանեց. «Տե՛ր իմ, նրանք իմ երկվորյակ
աղջիկներն են, մեկի անունն է Ջինևրա — գեղեցկուհի, մյուսինը՝ Եզոտա —
խարտիշահեր»։ Թագավորը շատ գովեց աղջիկներին, Ներիին համոզելով, որ նրանց
մարդու տա։ Ներին պատասխանեց, թե իր համար անհնար է այդ բանն անել։ Այլևս
ոչինչ չէր մնացել մատուցելու ընթրիքին, բացի մրգից, երբ աղջիկները դիպակյա
սքանչելի հագուստներով, ձեռքներին արծաթյա խոշոր սկուտեղներ, որ լի էին
տարվա այդ եղանակին հասնող զանազան մրգերով, եկան ու դրին թագավորի սեղանի
վրա։ Այդ անելուց հետո, փոքր-ինչ ետ քաշվելով, նրանք երգեցին մի երգ, որ
սկսվում էր այս խոսքերով.

Անկարելի է, ո՜վ Ամուր, Պատմել, թե ուր եմ ես եկել\...

Այնքան քաղցր ու հաճելի էին երգում նրանք, որ թագավորին, որը
բավականությամբ նայում ու լսում էր նրանց, թվում էր, թե երկնքից անդ իջել
ու երգում են հրեշտակների երգչախմբերը։ Երգելուց հետո ծնրադրելով, նրանք
թագավորին հարգալից խնդրեցին իրենց ազատ արձակել, և չնայած նա չէր ուզում,
որ նրանք գնան, այնուամենայնիվ, սիրով կատարեց այդ խնդիրքը։

Երբ ընթրիքն ավարտվեց և թագավորն ու իր ուղեկիցները հեծան ձիերն ու հրաժեշտ
տվին մեսսեր Ներիին, նրանք դեսից-դենից զրուցելով վերադարձան թագավորի
պալատը։ Այստեղ, թաքցնելով իր սիրահարվածությունը և, որքան էլ որ կարևոր
գործեր ունենար, չկարողանալով մոռանալ գեղեցկուհի Ջինևրայի հմայքները, որի
պատճառով սիրել էր նաև նրա քրոջը, որ նման էր նրան, թագավորն այնպես էր
խճճվել սիրո ցանցի մեջ, որ այլևս ոչ մի բանի մասին չէր կարողանում մտածել,
և, այևայլ պատրվակներ ստեղծելով, շատ սերտ բարեկամություն հաստատեց մեսսեր
Ներիի հետ, հաճախակի այցելելով նրա պարտեզը, որպեսզի կարողանար տեսնել
Ջինևրային։ Այլևս չկարողանալով դիմանալ և այլ հնար չգտնելով, նա միտք
հղացավ հորից փախցնել ոչ թե աղջիկներից մեկին, այլ երկուսին էլ, և իր սիրո
ու մտադրության մասին պատմեց կոմս Գվիդոյին, որը, պատվական մարդ լինելով,
նրան այսպես պատասխանեց. «Տե՛ր իմ, ես խիստ զարմանում եմ այն բանի վրա, որ
ինձ ասում եք, և զարմանում եմ առավել խիստ, քան կզարմանար մի ուրիշը,
որովհետև կարծում եմ, թե ես բոլորից լավ գիտեմ ձեր հակումները սկսած ձեր
մանուկ հասակից մինչև այսօր։ Ինձ թվում էր, որ ձեր ջահելության տարիներին,
երբ սերը պիտի ձեզ ավելի դյուրավ որսար իր մագիլներով, երբեք ձեր մեջ
այդպիսի զգացմունք չեմ նկատել։ Լսել, որ հիմա, երբ արդեն մոտ եք
ծերությանը, տրվել եք սիրույն — դա ինձ համար այնպիսի նորություն է և
այնքան է տարօրինակ, որ գրեթե հրաշք է թվում։ Եվ եթե ինձ վայել լիներ ձեզ
նախատել, գիտեմ, թե ի՛նչ կասեի, ի նկատի ունենալով, որ դուք դեռևս լիովին
սպառազինված եք, գտնվում եք ոչ վաղուց նվաճած մի թագավորության մեջ,
անծանոթ և խաբեությամբ ու դավաճանությամբ լի Ժողովրդի մեջ, ամբողջովին
զբաղված մեծամեծ հոգսերով ու կարևոր գործերով, դեռ չեք կարողացել
ամրապնդվել, և հանկարծ այդքան գործերի մեջ ժամանակ եք գտել գայթակղիչ սիրո
համար։ Դա մի վարմունք է, որ վայել է ոչ թե մեծահոգի թագավորի, այլ փոքրոգի
պատանու։ Եվ, որ ամենից վատն է, ասում եք, թե մտադիր եք այն խեղճ ասպետից
առևանգել նրա երկու աղջիկներին, այն ասպետից, որն իր տանը ձեզ պատվեց
ավելի, քան կարող էին թույլ տալ իր միջոցները, որը ձեզ առավել պատված
լինելու համար իր աղջիկներին ձեզ ցույց տվեց գրեթե մերկ վիճակում, այդ կերպ
ապացուցելով, թե որքա՜ն մեծ վստահություն ունի ձեր նկատմամբ և որքան հաստատ
է համոզված, որ դուք թագավոր եք, այլ ոչ թե գիշատիչ գայլ։ Մի՞թե այդքան
շուտ մոռացաք, որ այն բռնությունները, որ Մանֆրեդը գործել էր կանանց
նկատմամբ, ձեզ համար ճանապարհ բացեցին դեպի այս թագավորությունը։ Երբևէ
կատարվե՞լ է այնպիսի դավաճանություն, որ ավելի արժանի լիներ հավիտենական
տանջանքների, քան այն, որ դուք մի մարդուց, որ ձեզ պատվել է, խլում եք և՛
իր պատիվը, և՛ հույսը, և՛ սփոփանքը։ Ի՞նչ կասեին ձեր մասին, եթե այդպես
վարվեիք։ Երևի կարծում եք, թե արդարանալու համար բավական կլինի ասել՝
այդպես վարվեցի, որովհետև նա գիբելլին է։ Մի՞թե թագավորների արդարությունն
այն է, որ նրանք կարող են այդպես վարվել այն մարդկանց հետ, որոնք, ով էլ
կուզե լինեն, այդ կերպ տրվում են նրանց ձեռքը։ Ես ձեզ կհիշեցնեմ, թագավո՛ր,
որ Մանֆրեդին հաղթելը շատ մեծ փառք է բերում ձեզ, բայց շատ ավելի
նախապատվելի է, երբ մարդ հաղթում է ինքն իրեն։ Ուստի դուք, որ պետք է
ուղղեք ուրիշներին, պարտավոր եք հաղթել ինքզինքնիդ։ Զսպեցե՛ք ձեր
ցանկությունբ և մի՛ ցանկաք այդ կերպ արատավորել այն, որ ձեռք է բերված
այդպիսի փառքով»։

Այս խոսքերը դառնորեն խոցեցին թագավորի սիրտը և վշտացրին նույնքան, որքան
նա ճշմարիտ էր համարում դրանք, ուստի, մի խորունկ հառաչ արձակելով, նա
ասաց. «Կո՛մս, ես հիրավի կարծում եմ, որ խիստ գայթակղված ռազմիկին ամեն մի
այլ թշնամի, որքան էլ զորեղ, ավելի թույլ է թվում, և թշնամուն ավելի հեշտ է
հաղթել, քան սեփական ցանկությանը։ Բայց թեև մեծ է վիշտս և անչափ ջանքեր են
հարկավոր, այնուամենայնիվ, ձեր խոսքերն ինձ այնպես գրգռեցին, որ ես, շատ
օրեր չանցած, պետք է ձեզ գործով ապացուցեմ, որ ինչպես կարողանում էի հաղթել
ուրիշներին, այնպես էլ կկարողանամ զսպել ինքս ինձ»։

Այս խոսակցությունից շատ չանցած թագավորր վերադարձավ Նեապոլ, որպեսզի իրեն
զրկած լինի անազնիվ վարվելու հնարավորությունից, ինչպես և հատուցի ասպետի
տանն ստացած պատիվը, և որքան էլ որ նրա համար դժվար էր մի ուրիշին տեր
դարձնել այն բանին, որ այնպես ջերմորեն փափագում էր ինքն ունենալ,
այնուհանդերձ, որոշեց երկու աղջիկներին մարդու տալ, նրանց համարելով ոչ թե
Ներիի, այլ իր հարազատ դուստրերը։ Եվ Ներիի համաձայնությամբ, նրանց փառավոր
օժիտ տալով, նա գեղեցկուհի Ջինևրային ամուսնացրեց մեսսեր Մաֆեո դա Պալեցիի,
իսկ խարտիշահեր Իզոտտային՝ մեսսեր Գվիլելմո դելլա Սանիայի հետ, որոնք
երկուսն էլ երևելի ասպետներ և մեծ բարոններ էին։ Աղջիկներին ամուսնացնելուց
հետո, անասելի վշտացած, նա մեկնեց Ապուլիա և մշտակա գործերի մեջ այնպես
ընկճեց իր մոլի ցանկությունը, որ կոտրելով ու փշրելով սիրո շղթաները,
այնուհետև, քանի դեռ ապրում էր, զերծ մնաց այդ կրքից։

Միգուցե ասողներ լինեն, թե թագավորի համար մի մեծ բան չէր երկու աղջիկ
ամուսնացնելը, և ես համաձայն կլինեմ դրան, բայց ես մեծ և շա՜տ մեծ բան պիտի
համարեմ, որ այդպես վարվեց սիրահար թագավորը, մարդու տալով սիրած աղջկան,
չքաղելով իր սիրո ո՛չ տերևը, ո՛չ ծաղիկը, ո՛չ պտուղը։ Ահա թե ինչպես վարվեց
մեծահոգի թագավորը, մեծապես հատուցելով երևելի ասպետին, գովարժան կերպով
պատվելով սիրած աղջիկներին և արիաբար հաղթելով ինքն իրեն։


## Նովել յոթերորդ

_Պիետրո թագավորն իմանալով, որ հիվանդ Լիզան բուռն կերպով սիրում է իրեն,
սփոփում է նրան, հետագայում ամուսնացնում մի տոհմիկ երիտասարդի հետ և,
ճակատը համբուրելով, իրեն ընդմիշտ նրա ասպետը համարում։_

Ֆիամետտան ավարտեց իր նովելը, և լսողները շատ գովեցին Կառլոս թագավորի
անվեհեր մեծահոգությունը,— թեև այնտեղ գտնվող դամաներից մեկը, որ
գիբելլինուհի էր, չցանկացավ դրա համար նրան գովել,— երբ Պամպինեան,
թագավորի հրամանով, սկսեց այս կերպ.— Հարգելի՛ դամաներ, չկա այնպիսի մի
խոհեմ մարդ, որը Կառլոս արժանավոր թագավորի մասին նույնը չասեր, ինչ որ
դուք, բացի այն դամայից, որ նրա նկատմամբ անբարյացակամ է այլ պատճառով,
բայց քանի որ միտս ընկավ մի վարմունք, որը հավանելի է թերևս ոչ պակաս, քան
Կառլոսինը, մի վարմունք, որ նրա հակառակորդը ցուցաբերել է մեր ֆլորենտացի
աղջիկներից մեկի նկատմամբ, ապա ցանկանում եմ ձեզ պատմել այդ մասին։

Այն ժամանակ, երբ ֆրանսիացիները դուրս քշվեցին Սիցիլիայից, Պալերմոյում
ապրում էր մի ֆլորենտացի շատ հարուստ դեղագործ, անունը Բերնարդո, որը միայն
մի գեղեցիկ և արդեն հասած աղջիկ ուներ։ Երբ Պիտերո Արագոնցի թագավորը կղզու
տիրակալը դարձավ, իր բարոնների հետ Պալերմոյում մի զարմանարժան տոնահանդես
սարքեց, և երբ այդ հանդեսում նա Կատալոնյան զինախաղի էր դուրս եկել,
պատահեց, որ Բերնարդոյի դուստրը, անունը Լիզա, մրցարշավի ժամանակ նրան
տեսավ այն լուսամուտից, որի առաջ կան գնած էր այլ դամաների հետ միասին, և
այնքան հավանեց, որ մի երկու անգամ նայելով՝ անասելի սիրահարվեց։

Տոնահանդեսն ավարտվելուց հետո նա իր հոր տանը այլևս ոչ մի բանի մասին չէր
մտածում, բացի իր մեծ ու վսեմ սիրուց։ Եվ այդ մասին մտածելիս նրան ամենից
շատ վիշտ էր պատճառում իր ցածր դիրքը, որը նրան թույլ չէր տալիս բարեհաջող
վախճանի որևէ հույս փայփայել։ Բայց և այնպես նա չէր ցանկանում զսպել
թագավորի նկատմամբ տածած իր սերը, սակայն, վախենալով ավելի մեծ
անախորժությունից, չէր համարձակվում այն արտահայտել։ Թագավորը չէր նկատում
նրա սերը, և, իհարկե, չէր էլ կարող նկատել, իսկ դա Լիզային այնպիսի
անտանելի վիշտ էր պատճառում, որ ավելին անհնար է պատկերացնել։ Դրա
հետևանքով նրա սերը շարունակ ավելի ու ավելի էր բորբոքվում, հին վըշտերին
նորերն էին ավելանում, և ահա, այլևս չկարողանալով դիմանալ, գեղեցկուհին
տկարացավ և բոլորի աչքի առաջ սկսեց հալվել, ինչպես ձյունը արևից։ Հայրն ու
մայրն այդ հանգամանքից վշտացած՝ օգնում էին նրան ինչով որ կարող էին,
շարունակ մխիթարում էին, բժիշկներ հրավիրում ու ամեն տեսակ դեղորայք
ճարում, բայց նրանց ջանքերն ապարդյուն էին, քանզի նա, կարծես իր սիրուց
վհատված, նախընտրել էր հրաժեշտ տալ կյանքին։

Եղավ, որ մի անգամ, երբ հայրը Լիզային ասաց, թե պատրաստ է կատարելու նրա
ամեն մի ցանկությունը, նա միտք հղացավ մեռնելուց առաջ թագավորին հայտնել իր
սերն ու մտադրությունը, ուստի հորը խնդրեց իր մոտ կանչել Մինուչիո դը
Արեցոյին։ Այն ժամանակ Մինուչիոն համարվում էր ամենալավ երգիչն ու
երաժիշտը, որին Պիետրո թագավորր սիրով ընդունում էր արքունիքը, ուստի
Բերնարդոն կարծեց, թե Լիզան նրա երգն ու նվագը լսելու համար է ցանկանում
նրան տեսնել։ Այդ պատճառով էլ իմաց արեց Մինուչիոյին, իսկ սա, որ շատ
նրբանկատ մարդ էր, իսկույն ևեթ վեր կացավ ու եկավ Լիզայի մոտ։ Մի քանի
սիրալիր խոսքերով նրան մխիթարելուց հետո, Մինուչիոն իր ջութակով մի
պարեղանակ նվագեց, ապա սկսեց կանցոններ երգել, աղջկա սիրո համար դրանք կրակ
ու բոց էին, մինչդեռ նա ցանկանում էր նրան սփոփել։ Դրանից հետո աղջիկն
ասաց, թե ցանկանում է նրա հետ առանձին խոսել և, երբ բոլորը հեռացան, այսպես
դիմեց նրան. «Մինուչիո, ես քե՛զ եմ ընտրել լինելու իմ մի գաղտնիքի
ամենահավատարիմ պահպանիչը, նախ այն պատճառով, որ լիահույս եմ, որ երբեք դա
ոչ ոքի չես հայտնի, բացի այն մարդուց, որի մասին կասեմ, և ապա նրա համար,
որ դու ինձ օգնես ինչո՛վ որ կկարողանաս. խնդրում եմ անես այդ բանը։ Եվ ահա,
իմացած եղիր, իմ Մինուչիո, որ այն օրը, երբ մեր Պիետրո թագավորը մեծ
տոնահանդես էր սարքել իր գահակալության առթիվ, ես նրան տեսա զինախաղին
մասնակցելիս, տեսա այնքան օրհասական մի պահի, որ հոգիս բոցկլտաց նրա սիրով,
մի սեր, որ ինձ հասցրել է այն վիճակին, որում տեսնում ես։ Գիտակցելով, թե
իմ սերը որքան քիչ կպատշաճե թագավորին, չկարողանալով ոչ միայն ինձնից
վանել, այլև մեղմել այդ սերը, և ցավագնորեն զգալով նրա ծանրությունը, ես
նախընտրեցի մեռնել, ինչպես ահա մեռնում եմ, դա համարելով նվազ դառնություն։
Ճշմարիտն ասած, ես անչափ վշտացած կմեռնեի, եթե նա նախապես չիմանար այդ
մասին, իսկ քանի որ տարակուսում եմ, թե ո՛ւմ միջոցով ավելի հարմար կլինի
նրան հայտնել այդ մտադրությունս, քան քո, ապա ցանկանում եմ այդ բանը քեզ
հանձնարարել, և խնդրում եմ չմերժես խնդրանքս, իսկ ասածս անելուց հետո ինձ
իմաց անես, որպեսզի սփոփված մեռնելով՝ ազատվեմ այդ տառապանքներից»։ Ասաց
արցունքն աչքերին ու լռեց։

Զարմացավ Մինուչիոն նրա հոգու վսեմության ու անագորույն մտադրության վրա.
շատ խղճաց նրան, մտածեց ու հանկարծ գտավ, թե ի՛նչ կերպ ավելի լավ կկարողանա
կատարել նրա ցանկությունը, և ասաց. «Լի՛զա, թող քեզ երաշխիք լինի իմ ազնիվ
խոսքը, որից, հավատացած եղիր, երբեք չես խաբվի. գովում եմ քեզ քո վսեմ
զգացմունքի համար, այն բանի համար, որ սիրտդ նվիրել ես այնքան մեծ մի
թագավորի, առաջարկում եմ քեզ իմ օգնությունը, որով,— եթե միայն դու
հանգստանաս,— հուսով եմ այնպես անել, որ երեք օր չանցած քեզ այնպիսի
լուրեր բերեմ, որոնք ավելի քան ցանկալի լինեն քեզ, իսկ ժամանակ չկորցնելու
համար՝ հենց հիմա գնամ ու սկսեմ գործել»։ Լիզան, թախանձագին կրկնելով իր
խնդրանքը և խոստանալով հանգստանալ, հաջողություն մաղթեց նրան։ Հեռանալով
աղջկա մոտից, Մինուչիոն գնաց այն ժամանակվա հմուտ բանասաց Միկո դա Սիենայի
տունը և, խնդրելով, նրան դրդեց հորինել սույն կանցոնը.

Գնա, ո՛վ Ամուր, դու իմ տիրոջ մոտ Եվ տառապանքս հաղորդիր նրան. Ասա, որ
շուտով կիջնեմ գերեզման, Վախից թաքցնելով իմ սերը երկչոտ։ Գթա՛ ինձ,
Ամո՛ւր, աղաչում եմ քեզ, Շտապիր այնտեղ, ուր նա է ապրում, Գնա և նրան ասա,
թե ինչպես Անվերջ իրեն եմ տենչում ու սիրում Եվ միշտ վախենում մեռնել այն
հրից, Որում այրվում եմ. և հայտնի չէ ինձ, Թե երբ կազատվեմ վախի, ամոթի Եվ
տենչի առթած տառապանքներից։ Օ՜, սեր աստծո, գնա անվարան Եվ տանջող ցավս
իմացուր նրան։ Ո՛վ Ամուր, երբ ես նրան սիրեցի, Ինձ տվիր ոչ թե քաջություն,
այլ վախ, Որի պատճառով ես սիրտ չարեցի Բաղձանքս հայտնել նրան, որ, ավա՜ղ,
Ինձ այնքան ցավ ու վիշտ է պատճառում։ Արդ՝ դժնի մահս, մահս է մոտենում։
Դուցե տիրոջս հաճո կլինի Իմանալ իմ այս վիշտը անսահման. Ախ, երանի՛ թե
համարձակվեի Վիճակիս մասին ի մաց տալ նրան։ Ամո՛ւր, քանի որ հաճո չեղավ քեզ
Տալ ինձ գեթ այնքան համարձակություն, Որ նրա առաջ մի օր բացեի Իմ
վշտամորմոք սիրտը սիրակեզ, Ապա խնդրում եմ, տե՛ր իմ սիրելի, Որ գնաս իր մոտ
և միտը գցես Օրն այն անմոռաց, երբ տեսա նրան, Երբ առած շողշող նիզակ ու
վահան՝ Հանդես էր եկել նա զինախաղում, Երբ սիրուց խոցված սիրտս էր նվաղում։

Այդ խոսքերի վրա Մինուչիոն իսկույն ևեթ մի հուզիչ ու սրտաճմլիկ մեղեդի
հորինեց, որ համապատասխանում էր նրանց բովանդակությանը, և երեք օր հետո
գնաց արքունիք, երբ թագավորը դեռ ճաշի էր նստած։ Եվ ահա թագավորը նրան
խնդրեց ջութակի նվագակցությամբ մի բան երգել իր համար։ Մինուչիոն էլ սկսեց
երգել իր կանցոնը, այնպես հուզիչ նվագակցելով իրեն, որ ինչքան մարդ կար
թագավորական սրահում՝ բոլորը, ասես քարացած, լսեցին լուռ և ուշադիր,
նամանավանդ թագավորը։ Երբ Մինուչիոն ավարտեց իր երգը, թագավորը նրան
հարցրեց, թե դա ի՛նչ երգ է, որ ինքր երբեք չի լսել։ «Տե՛ր իմ,—
պատասխանեց Մինուչիոն,— երեք օր էլ չկա, որ հորինված են դրա և՛ խոսքը, և՛
երաժշտությունը»,— իսկ երբ թագավորր հարցրեց, թե ո՛ւմ համար են հորինված,
նա պատասխանեց. «Ես դա ոչ ոքի չեմ կարող ասել, բացի ձեզնից»։ Ցանկանալով
իմանալ, թե նա ի՛նչ պիտի ասի, ճաշից հետո թագավորը նրան կանչեց իր սենյակը,
ուր Մինուչիոն մի առ մի պատմեց, ինչ որ լսել էր։ Թագավորր խիստ ուրախացավ,
շատ գովեց աղջկան և ասաց, թե այդպիսի արժանավոր աղջկա նկատմամբ հարկ է
կարեկցող լինել, թե՝ թող Մինուչիոն իր կողմից գնա նրա մոտ, մխիթարի ու ասի,
որ իրիկնամտին ինքն անպայման նրան այցի կգա։

Իրեն շատ երջանիկ համարելով, որ աղջկան այնքան հաճելի լուր է տանելու,
Մինուչիոն առանց սպասելու, իր վիոլն առած, գնաց նրա մոտ և հետը առանձին
զրուցելով՝ հայտնեց ի՛նչ որ եղել էր, ապա վիոլի հնչակցությամբ երգեց այն
երգը։ Աղջիկն այնքան ուրախացավ և գոհ մնաց իր լսածից, որ իսկույն ևեթ
ապաքինման ակներև նշաններ երևացին, և, մինչդեռ տնեցիներից ոչ ոք ոչինչ
չգիտեր և չէր ենթադրում, նա բուռն անհամբերությամբ սպասում էր երեկոյին,
երբ հույս ուներ թագավորին տեսնել։

Թագավորը, որպես մեծահոգի ու բարի իշխանավոր, հետո մի քանի անգամ խորհեց ու
կշռադատեց այն ամենը, որ լսել էր Մինուչիոյից, և շատ լավ գիտենալով և՛
աղջկան, և՛ նրա գեղեցկությունը, ավելի մեծ կարեկցանք զգաց, քան առաջ։
Իրիկնամտին հեծնելով նժույգը և ձևացնելով, թե զբոսանքի է դուրս եկել, նա
հասավ այն վայրը, ուր գտնվում էր դեղագործի տունը։ Խնդրելով իրեն ցույց տալ
դեղագործի սքանչելի պարտեզը, նա իջավ ձիուց և մի որոշ ժամանակ անցնելուց
հետո Բերնարդոյին հարցրեց, թե ինչպես է նրա աղջիկը և արդյոք նա նրան մարդու
չի՞ տվել։ Բերնարդոն պատասխանեց. «Տեր իմ, նա ամուսնացած չէ, այն էլ ասեմ,
որ հիվանդ էր և հիմա էլ պառկած է. ճշմարիտն ասած, ժամը իննից հետո սկսել է
զարմանալի լավանալ»։ Թագավորն իսկույն հասկացավ, թե ի՛նչն է եղել լավանալու
պատճառը, և ասաց. «Երդվո՛ւմ եմ, մեծ կորուստ կլիներ, եթե աշխարհն այժմ
զրկվեր այնքան չքնաղ մի արարածից։ Մենք ցանկանում ենք այցելել նրան»։ Ապա
շատ չանցած, իր ուղեկիցներից միայն երկուսի ընկերակցությամբ, նա գնաց նրա
սենյակը և, ներս մտնելով, մոտեցավ մահճին, որի վրա, տեղից փոքր֊ինչ
բարձրացած, աղջիկն անհամբեր նրան էր սպասում։ Բռնելով նրա ձեռքը, թագավորն
ասաց. «Այս ի՞նչ բան է, մադոննա։ Դուք երիտասարդ եք և պետք է որ ինքներդ
ուրիշներին սփոփեք, այնինչ ձեզ թույլ եք տալիս հիվանդանալ։ Մենք ձեզ
խնդրում ենք, որ դուք մեր սիրույն բարեհաճեք այնքան արիանալ, որ ի վիճակի
լինեք շուտով առողջանալու»։ Աղջիկն զգալով, որ իր ձեռքին դիպավ այն մարդը,
որին նա սիրում էր ամեն բանից ավելի,— չնայած փոքր֊ինչ ամաչելուն,—
այնպիսի ուրախություն զգաց, որ կարծես դրախտում լիներ, և հազիվ կարողացավ
ասել. «Տե՛ր իմ, ես ցանկացա իմ թույլ ուժերով դիմանալ ահռելի մի
ծանրության, և դա՛ եղավ պատճառն իմ տկարության, որից, ձերդ ողորմածության
շնորհիվ, շուտով ինձ աղատված կտեսնեք»։ Միմիայն թագավորը հասկացավ աղջկա
այդ խոսքի գաղտնի իմաստը, էլ ավելի գնահատեց նրան և մտքում մի քանի անգամ
նզովեց բախտի անարդարությունը, որը նրան այդպիսի մարդու աղջիկ էր դարձրել։
Մի որոշ ժամանակ մնալով աղջկա մոտ և նրան առավել սփոփելով, նա հրաժեշտ տվեց
ու գնաց։

Մարդիկ շատ գովեցին թագավորի այդ մարդասիրությունը և դա մեծ պատիվ
համարեցին դեղագործի ու նրա աղջկա համար, որն այնպես երջանիկ էր, ինչպես
երջանիկ չի եղել ոչ մի դամա իր սիրեցյալի հետ։ Եվ, լավագույնի հույսով
սրտապնդված, ապաքինվելով մի քանի օրում, նա գեղեցկացավ ավելի, քան եղել էր
երբևէ։ Նրա կազդուրվելուց հետո թագավորը, թագուհու հետ քննարկելով, թե նրան
ի՛նչ պարգև պիտի տա, այդպիսի սիրո համար, մի անգամ ձի հեծավ ու իր
բարոններից շատերի ուղեկցությամբ դիմեց դեպի դեղագործի տունը և, հասնելով
ու մտնելով պարտեզը, կանչել տվեց դեղագործին ու նրա աղջկան։ Այդ միջոցին
բազմաթիվ դամաների հետ ժամանեց և թագուհին, նրանք աղջկան իրենց մեջն առան,
և մեծ քեֆ ու ուրախություն սկսվեց։ Մի որոշ ժամանակ անցնելուց հետո
թագավորն ու թագուհին կանչեցին Լիգային, և թագավորր նրան ասաց. «Ո՜վ
հարգարժան աղջիկ, մեր նկատմամբ տածած ձեր վսեմ սերը մեզ պարտավորեցնում է
ձեզ մեծ պատվի արժանացնել, և մենք կցանկանայինք, որ դուք, մեր սիրույն,
գոհանայիք դրանով։ Իսկ այդ պատիվր հետևյալն է. քանի որ դուք արդեն մարդու
տալու աղջիկ եք, մենք ցանկանում ենք, որ դուք լինեք այն մարդու կինը, որին
ձեզ կտանք, ընդ որում ես մտադիր եմ, չնայած այդ հանգամանքին, ընդմիշտ
կոչվել ձեր ասպետը՝ այդպիսի սիրուց չպահանջելով ոչինչ, բացի մի
համբույրից»։ Աղջիկը, որի դեմքն ամաչելուց կաս֊կարմիր էր կտրել, թագավորի
ցանկությունն իրենը համարելով, ցածր ձայնով ասաց. «Տե՛ր իմ, հաստատ
համոզված եմ, որ եթե մարդիկ իմանային, թե ես սիրահարվել եմ ձեզ, նրանց մեծ
մասն ինձ խելագար կհամարեր, գուցե կարծելով, թե խելքս թռցրել եմ և չեմ
գիտակցում իմ և, մանավանդ, ձեր դիրքը։ Բայց երկնային տերը, որը միայն ինքն
է իմանում մահկանացուների սրտերը, գիտե, որ այն պահին, երբ դուք առաջին
անգամ ինձ դուր եկաք, ես գիտակցում էի, որ դուք թագավոր եք, իսկ ես՝
դեղագործ Բերնարդոյի աղջիկը, և որ ինձ բնավ չէր պատշաճի հոգուս ավյունն
ուղղել դեպի այդպիսի բարձունք։ Բայց, ինչպես դուք ինձնից լավ գիտեք, մարդիկ
սիրահարվում են ոչ թե ըստ նախամտածված ընտրության, այլ ըստ իրենց փափագի ու
ցանկության. իմ ուժերը մի քանի անգամ փորձեցին չենթարկվել այդ օրենքին,
սակայն ընդդիմանալու հնարավորություն չունենալով՝ ես ձեզ սիրել եմ, սիրում
եմ և միշտ պիտի սիրեմ։ Իրոք, երբ ես զգացի, որ ձեր նկատմամբ տածած սերս
տիրապետում է ինձ, որոշեցի ձեր ամեն մի ցանկությունն իմը համարել, դրա
համար էլ ոչ միայն սիրահոժար կընդունեմ և ամուսին կհամարեմ այն մարդուն,
որի հետ կցանկանաք ինձ ամուսնացնել և որը ինձ պատվի ու դիրքի
կարժանացնի,— այլև,— եթե նույնիսկ ինձ ասեիք «կրակն ընկիր» և ես
գիտենայի, որ դա ձեզ հաճույք կպատճառեր,— սիրով կընկնեի։ Ձեր գիտնալու
բանն է, թե ինձ որքան կպատշաճե թագավոր ասպետ ունենալ, ուստի այդ մասին
ավելին չեմ ասի։ Իսկ գալով համբույրին, միակ բանին, որ դուք ցանկանում եք
քաղել իմ սիրուց,— այն ձեզ չի տրվի առանց թագուհու թույլտվության։
Այնուամենայնիվ, այն ողորմածության համար, որ իմ նկատմամբ ցուցաբերեցիք
դուք և թագուհին, որը ներկա է այստեղ, թող աստված իմ փոխարեն ձեզ տա և՛
բարօրություն, և՛ հատուցում, քանզի ես ոչնչով չեմ կարող ձեզ հատուցել»։
Ասաց ու լռեց։

Թագուհին շատ հավանեց աղջկա պատասխանը և նրան նույնքան խելացի համարեց,
որքան թագավորը։ Հրամայելով կանչել աղջկա հորն ու մորը և իմանալով, որ
նրանք գոհ են իր անելիքից, թագավորր մոտ կանչեց Պերգիկոնե անունով մի
տոհմիկ, բայց աղքատ երիտասարդի, և, նրան, որը դեմ չէր, մատանիներ տալով՝
հրամայեց նշանվել Լիզայի հետ։ Բացի բազմաթիվ թանկարժեք զարդերից, որ
թագավորն ու թագուհին նվիրեցին աղջկան, թագավորը փեսացուին տեղնուտեղը
նվիրեց Չեֆալան և Կալատաբելոտան՝ այդ երկու լավ ու եկամտաբեր կալվածքները,
և ասաց. «Մենք դա քեզ նվիրում ենք իբրև կնոջդ օժիտը, իսկ թե ի՛նչ ենք
մտադիր անել քեզ համար՝ կտեսնես ժամանակին»։ Այդ ասելով և դառնալով աղջկան,
ավելացրեց. «Այժմ մենք ցանկանում ենք քաղել այն պտուղը, որ մեզ կպատշաճե
ստանալ ձեր սիրուց»։ Եվ, երկու ձեռամբ նրա գլուխը բռնած, համբուրեց ճակատը։
Պերդիկոնեն, Լիզայի հայրն ու մայրը և նա ինքը, որ գոհ մնացին այդ ամենից,
փառավոր խնջույք և ուրախ հարսանիք արեցին, և, ինչպես ոմանք հավաստում են,
թագավորը ճշտիվ կատարեց աղջկան տված խոստումը, քանզի միշտ, քանի դեռ
կենդանի էր, իրեն անվանում էր նրա ասպետրը և կռվի գնալիս երբեք չէր կրում
որևէ այլ խորհրդանիշ, բացի նրա ուղարկածից։

Ահա այդպիսի արարմունքներով են մարդիկ շահում հպատակների սիրտը, իսկ
ուրիշներին բարեգործության օրինակ տալիս և հավերժական փառք վաստակում։ Իսկ
ներկայումս քչերը կամ ավելի շուտ ոչ ոք իր հոգու սլաքներր չի ուղղում դեպի
այդպիսի մեծագործություններ, քանզի իշխանավորների մեծ մասը դաժան ու
բռնակալ է դարձել։


## Նովել ութերորդ

_Սոֆրոնիան, որ իրեն Ջիզիպոյի կինն է համարում, ամուսնացած է Տիտոս Կվինցիոս
Ֆուլվիոսի հետ։ Վերջինիս հետ նա մեկնում է Հռոմ, ուր Ջիզիպոն հայտնվում է
մուրացկանի կերպարանքով։ Կարծելով, որ Տիտոսն արհամարհում է իրեն, նա,
մեռնելու նպատակով պնդում է, թե մարդ է սպանել։ Ճանաչելով Ջիզիպոյին ու
ցանկանալով նրան փրկել, Տիտոսն ասում է, թե այն մարդուն ինքն է սպանել։
Լսելով նրա ասածը, մարդասպանը կամովին խոստովանում է իր հանցանքը, և այդ
պատճառով Օկտավիանոսը բոլորին էլ ազատում է։ Տիտոսն իր ամբողջ
կարողությունը կիսում է Ջիզիպոյի հետ և քրոջը կնության տալիս նրան։_

Երբ Պամպինեան դադարեց պատմել և դամաներից յուրաքանչյուրը, իսկ ամենից
ավելի այն, որ գիբելլինուհի էր, գովեցին Պիետրո թագավորին, Ֆիլոմենան
թագավորի հրամանով սկսեց իր խոսքը.— Վեհա՛նձն դամաներ,— ասաց նա,—
ո՞վ չգիտե, որ թագավորները, եթե միայն ցանկանան, ի վիճակի են մեծ գործեր
կատարելու, և որ հատկապես նրանցից է վեհանձնություն պահանջվում։ Եվ այսպես,
ով հնարավորություն ունենալով անում է այն, ինչ որ պարտավոր է անել, լավ է
վարվում, բայց հարկ չկա չափազանց զարմանալու այդ բանի վրա և ոչ էլ նրան մեծ
գովեստներով փառաբանելու, ինչպես հարկավոր կլիներ վարվել մի ուրիշի
նկատմամբ, որից, իր նվազ կարողության պատճառով, քիչ էլ պահանջվում է։
Ուստի, եթե դուք այդքան երկար ու բարակ գովում եք թագավորի գործերը և նրանք
ձեզ սքանչելի են թվում,— բնավ չեմ կասկածում, որ պետք է ձեզ ավելի դուր
գան և ձեր հավանությանն արժանանան մեզ նման մարդկանց գործերը, երբ դրանք
հավասար են կամ նույնիսկ գերազանցում են թագավորների արարմունքներին։ Եվ
ահա թե ինչու ես որոշեցի ձեզ մի նովել պատմել մի գովելի ու վեհանձնական
վարմունքի մասին, որ միմյանց նկատմամբ ցուցաբերել են երկու ընկերներ։

Եվ այսպես, այն ժամանակ, երբ Օկտավիանոս Կեսարը, որը դեռ չէր հորջորջվել
Օգոստոս, եռապետի պաշտոնով կառավարում էր հռովմեական կայսրությունը,
Հռոմում ապրում էր Պուբլիոս Կվինցի Ֆուլվիոս անունով տոհմիկ մի մարդ, որն
ունենալով զարմանալի ընդունակություններով օժտված մի որդի, անունը Տիտոս
Կվինցի Ֆուլվիոս, նրան ուղարկել էր Աթենք՝ փիլիսոփայություն ուսանելու,
հանձնելով Կրեմետոս կոչվող երևելի մի մարդու՝ իր հին բարեկամի խնամքին։ Սա
Տիտոսին տեղավորել էր իր սեփական տանը, ուր նա ապրում էր նրա որդի Ջիզիպոյի
ընկերակցությամբ, և Կրեմետոսը նրանց երկուսին էլ ուսանելու էր տվել
Արիստիպոս կոչյալ փիլիսոփային։

Երբ երիտասարդներն այդպես ապրում էին և շփվում միմյանց հետ, նրանց
բնավորություններն այնքան նման դուրս եկան, որ նրանց միջև մեծ
եղբայրություն ու բարեկամություն ծագեց, որը հետագայում երբեք չխախտվեց ոչ
մի բանով, բացի մահից։ Նրանցից ոչ մեկը ուրախություն ու հանգիստ չէր
ունենում, երբ նրանք իրար հետ չէին լինում։ Միասին սկսեցին նրանք իրենց
պարապմունքները, և նրանցից յուրաքանչյուրը, հավասարապես փայլուն
ընդունակություններով, մեծ գովեստների արժանանալով և հաստատաքայլ դիմում էր
դեպի փիլիսոփայության փառավոր գագաթը։

Այդպես նրանք շարունակեցին ապրել ի մեծ մխիթարություն Կրեմետոսի, որը նրանց
սիրում էր մեկին մյուսից ավելի, այդպես ապրեցին մի երեք տարի, որից հետո
պատահեց, ինչպես պատահում է բոլոր ապրողներին, որ Կրեմետոսը, արդեն
ծերացած, մեռավ, և նրանք վշտացան հավասարապես, կարծես երկուսն էլ հարազատ
հայր էին կորցրել, և Կրեմետոսի ազգականները չգիտեին, թե այդ կորստյան համար
նրանցից որի՛ն էր պետք ավելի մխիթարել։ Մի քանի ամիս անցնելուց հետո եղավ
որ Ջիզիպոյի ընկերներն ու հարազատները եկան նրա մոտ ու Տիտոսի հետ միասին
սկսեցին համոզել, որ ամուսնանա, և նրա համար գտան զարմանալի գեղեցիկ,
ազնվական ծնողներից սերված, մոտ տասնհինգ տարեկան աթենացի մի աղջիկ, անունը
Սոֆրոնիա։ Երբ մոտեցել էր հարսանիքի համար նշանակված ժամանակը, մի անգամ
Ջիզիպոն Տիտոսին խնդրեց միասին գնալ աղջկան տեսնելու, քանի որ նա դեռ չէր
տեսել։ Երբ հասան աղջկա տունը և երբ նա եկավ ու նստեց նրանց երկուսի միջև,
Տիտոսը, իբր թե ընկերոջ հարսնացուի գեղեցկությունը դատելու համար, սկսեց
նրան ուշադիր նայել, և քանի որ նա ամեն ինչով չափազանց դուր եկավ իրեն և
ինքը մտքում շատ գովեց նրան, ապա, ոչ ոքի այդ բանը նկատել չտալով, այնպես
թունդ սիրահարվեց նրան, ինչպես դեռ ոչ մի տղամարդ չի սիրահարվել որևէ կնոջ։

Աղջկա հետ մի որոշ ժամանակ զրուցելուց հետո նրանք տուն վերադարձան։ Այստեղ,
միայնակ մտնելով իր սենյակը, Տիտոսն սկսեց խորհել իր հավանած աղջկա մասին,
և որքան մտածում, այնքան ավելի էր սիրահարվում։ Այդ զգալով և մի խորունկ
հառաչ արձակելով, նա սկսեց ինքն իր հետ այսպես խոսել. «Ո՛հ, որքան թշվա՜ռ է
կյանքը քո, Տիտո՛ս։ Ինչի՞ հետ ես կապել դու քո հոգին, սերն ու հույսը։
Մի՞թե չես հասկանում, որ հանուն Կրեմետոսի և նրա ընտանիքի սրտաբաց
վերաբերմունքի, հանուն այն սերտ բարեկամության, որ կապում է քեզ և
Ջիզիպոյին, որի հետ Սոֆրոնիան նշանված է, դու պարտավոր ես այդ աղջկան քո
քույրը համարել։ Հապա ինչո՞ւ ես սիրում նրան, ինչո՞ւ ես հանդուրժում, որ
քեզ խելքահան անեն խաբուսիկ սերն ու հույսը հրապուրիչ։ Բա՛ց հոգուդ աչքերը
և նայիր ինքդ քեզ, ո՜վ տարաբախտ։ Ասպարեզ տուր բանականությանդ, սանձիր
կիրքդ վավշական, չափավորիր ցանկություները քո հիվանդագին և այլ ընթացք տուր
մտածումներիդ։ Ի սկզբանե դիմադիր եղիր հեշտասիրությանր, հաղթահարիր ինքդ
քեզ, քանի դեռ ժամանակ կա։ Դու չպետք է ցանկանաս սիրել նրան, դա անազնիվ
բան է։ Եթե անգամ համոզված լինեիր, թե կարող ես փափագիդ հասնել (իսկ դու
համոզված չես), դարձյալ պարտավոր էիր փախչել այն բանից, որ ուզում ես անել,
պարտավոր էիր փախչել՝ նկատի առնելով իսկական բարեկամության ու պարտքի
պահանջը։ Իսկ ի՞նչ ես մտադիր անել, Տիտո՛ս։ Դու պետք է ձեռք քաշես անազնիվ
սիրուց, եթե ցանկանում ես վարվել ինչպես հարկն է»։ Այնուհետև, հիշելով
Սոֆրոնիային, սկսեց այլ բան խորհել և, դատապարտելով այն ամենը, ինչ որ ասել
էր մինչ այդ, ասաց. «Սիրո օրենքներն ավելի զորավոր են, քան մյուս բոլոր
օրենքներր, նրանք խորտակում են ոչ միայն բարեկամության, այլև աստծո
օրենքները։ Քանի՜-քանի անգամ պատահել է, որ հայրը սիրել է իր աղջկան,
եղբայրը՝ քրոջր, մայրը՝ խորթ որդուն։ Դրանք ավելի հրեշավոր բաներ են, քան
ընկերոջ կնոջը սիրելը, մի բան, որ շատ անգամ է պատահել։ Բացի դրանից, ես
երիտասարդ եմ, իսկ ջահելությունը գլխովին ենթակա է սիրո օրենքներին։ Ինչ որ
դուր է դալիս Ամուրին՝ պետք է դուր գա և ինձ։ Ազնիվ գործերը կպատշաճեն
ավելի հասուն մարդկանց, իսկ ես չեմ կարող ցանկանալ ոչ մի այլ բան, քան այն,
որ Ամուրն է ցանկանում։ Սոֆրոնիայի գեղեցկությունն արժանի է յուրաքանչյուրի
սիրույն, և եթե սիրում եմ նրան,— իսկ ես ջահել եմ,— ո՞վ իրավունք ունի
ինձ կշտամբելու։ Ես նրան սիրում եմ ոչ թե այն պատճառով, որ նա պատկանում է
Ջիզիպոյին, այլ սիրում եմ և պիտի սիրեի ո՛ւմն էլ որ պատկանելիս լիներ։
Բախտի մեղավորությունն այն է, որ նրան տվել է իմ ընկեր Ջիզիպոյին, այլ ոչ
թե ուրիշի, և եթե նա պետք է սիրված լինի (իսկ նա իր գեղեցկության համար
իրավունք ունի սիրված լինելու), ապա Ջիզիպոն, երբ այդ իմանա, պետք է ավելի
գոհ լինի, որ նրան ես եմ սիրում, այլ ոչ թե մի ուրիշը»։

Այդ դատողություններից, ինքն իրեն ծաղրելով, նա դառնում էր հակառակ
դատողությունների, հետո սրանցից՝ նրանց, նրանցից՝ սրանց, և այդ կերպ անցրեց
ոչ միայն այդ օրն ու գիշերը, այլ և շատ օրեր ու գիշերներ, մինչև որ կորցրեց
քուն ու ախորժակ և թուլությունից անկողին ընկավ։ Ջիզիպոն, որ արդեն մի քանի
օրից ի վեր նկատել էր նրա մտատանջությունը և հիմա էլ նրան հիվանդ էր
տեսնում, անչափ վշտացած՝ ոչ մի քայլ չէր հեռանում նրանից, ջանում էր ամեն
կերպ և ամենայն հոգածությամբ սրտապնդել ընկերոջը, հաճախակի և համառորեն
հարցնելով, թե ի՛նչն է նրա մտախոհության ու տկարության պատճառը։ Բայց քանի
որ Տիտոսը նրա հարցերին բազմիցս պատասխանել էր զանազան սուտ բաներ
հորինելով, իսկ Ջիզիպոն դա նկատում էր, ապա, ի վերջո, տեսնելով, որ սա
ստիպում է ճշմարիտն ասել, լալով ու հառաչելով այսպես պատասխանեց. «Ջիզիպո,
ես ավելի շուտ կցանկանայի մեռնել,— եթե դա հաճո լիներ աստվածներին,—
քան ապրել, երբ խորհում եմ, որ բախտն ինձ ստիպում է ցուցաբերել իմ
վեհանձնությունը, իսկ դա, ի մեծ ամոթ իմ, պարտված է։ Ես, իհարկե, գիտեմ, որ
չի ուշանա դրա արժանի հատուցումը, այսինքն իմ մահը, որն ինձ ավելի է
սիրելի, քան կյանքը, երբ մտաբերում եմ այն ստորությունր, որ ես, ի վիճակի
չլինելով ու որևէ իրավունք չունենալով քեզնից թաքցնելու, պիտի հայտնեմ ոչ
առանց կարմրելու»։ Եվ, սկսելով սկզբից, նրան պատմեց իր խոհերի պատճառը, այդ
խոհերն ու նրանց պայքարը, և թե ի վերջո նրանցից ո՛րն էր հաղթանակել և թե
ինչպես ինքը կործանվում է Սոֆրոնիային սիրելու պատճառով, ըստ որում ասաց,
որ լավ հասկանալով, թե դա որքան անվայելուչ է իրեն, որոշել է մեռնել ի
ապաշխարհություն և հավատացած է, որ շուտով կհասնի իր այդ նպատակին։

Լսելով այդ և տեսնելով նրա լացը, Ջիզիպոն մի պահ մտածմունքի մեջ ընկավ,
քանզի ինքն էլ հմայված էր աղջկա գեղեցկությամբ, թեև ոչ այնքան սաստիկ,—
բայց հետո խորհեց, որ ընկերոջ կյանքն իր համար ավելի թանկ պետք է լինի, քան
Սոֆրոնիան։ Եվ ահա, Տիտոսի արցունքներից սրտաշարժված, ինքն էլ սկսեց
արտասվել և ասաց լալահառաչ. «Տիտո՛ս, եթե դու ինքդ կարիք չզգայիր
մխիթարության, ինչպես զգում ես, ապա ես քեզ գանգատ կներկայացնեի հենց քեզ
վրա, քեզ մեղադրելով իբրև մի մարդու, որ խախտել է մեր բարեկամությունը՝
ինձնից թաքցնելով իր օրհասական կիրքը, և չնայած որ դա քեզ անազնիվ բան է
թվացել, այնուամենայնիվ, անազնիվ բաներն էլ չպետք է թաքցնել ընկերոջից,
քանզի իսկական ընկերը իր ընկերոջ հետ միասին ուրախանում է ազնիվ բանի համար
և ջանք չի խնայում նրա հոգուց անազնիվը վանելու։ Բայց ներկայումս ես
սահմանափակվում եմ դրանով և դառնում այն բանին, որ իմ կարծիքով անհրաժեշտ է
ամենից ավելի։ Որ դու սիրում ես Սոֆրոնիային՝ իմ հարսնացուին, ես չեմ
զարմանում. ավելի շատ կզարմանայի, եթե սիրելիս չլինեիր, գիտենալով նրա
գեղեցկությունը և վեհությունը քո հոգու, որն ընդունակ է այնքան ավելի
տրվելու սիրույն, որքան առավել հրաշալի է այն, ինչ դուր է եկել նրան։ Եվ
որքան դու իրավամբ սիրում ես Սոֆրոնիային, այնքան անիրավացի գանգատվում ես
բախտից (թեև դա չես ասում), թե նա նրան տվել է ինձ, քանզի քո սերը քեզ
ազնիվ պիտի թվար, եթե Սոֆրոնիան պատկաներ մի ուրիշի, այլ ոչ թե ինձ։ Բայց
եթե դու դեռ խոհեմ ես, ինչպես եղել ես միշտ, ապա ասա ինձ. կարո՞ղ էիր դու
ավելի շնորհակալ լինել բախտից, եթե նա նրան տված լիներ մի ուրիշի, և ոչ թե
ինձ։ Ով էլ որ տիրացած լիներ Սոֆրոնիային և որքան էլ ազնիվ լիներ քո սերը,
նա նրան պիտի սիրեր ավելի շուտ իր, քան թե քեզ համար,— մի բան, որ չես
կարող սպասել ինձնից, եթե ինձ քո ընկերն ես համարում, որպիսին եղել եմ և
կամ իսկապես. դրա պատճառն այն է, որ այն օրվանից, ինչ մենք ընկերություն
ենք անում, ես չեմ հիշում, որ ունեցած լինեմ մի բան, որը հավասարապես քոնը
չլիներ։ Եթե գործն այնքան հեռու գնացած լիներ, որ անհնար թվար այլ կերպ
վարվել, ես դարձյալ այնպես կվարվեի, ինչպես վարվել եմ ուրիշ դեպքերում,
բայց դա դեռևս այդպիսի վիճակում չէ, և ես կարող եմ այնպես անել, որ
Սոֆրոնիան բացառապես քոնը լինի, և կանեմ, վասնզի չեմ հասկանում, թե դու
ինչո՞ւ պիտի թանկ գնահատեիր իմ ընկերությունը, եթե այնպիսի մի գործում, որը
կարելի է ազնվաբար կարգավորել, ես չկարողանայի իմ փափագածը քոնը դարձնել։
Ճիշտ է, Սոֆրոնիան իմ հարսնացուն է, և ես նրան թունդ սիրում էի և մեծ
խնդությամբ սպասում մեր հարսանիքին, բայց քանի որ դու, լինելով ինձնից
ավելի հասկացող, առավել կրքով ես ձգտում տիրանալ մի այնպիսի գանձի, որպիսին
նա է, ապա հավատացած եղիր, որ նա իմ սենյակը կմտնի որպես քո, այլ ոչ թե իմ
կինը։ Ուստի, թո՛ղ քո այդ մտքերը, փարատիր վիշտդ, վերականգնիր կորցրած
առողջությունդ, կայտառությունդ, ուրախությունդ և այսուհետև զվարթ սրտով
սպասիր հատուցմանը քո սիրո, որն ավելի է արժանի դրան, քան իմ սերը»։

Երբ Տիտոսը լսում էր Ջիզիպոյի այդ խոսքերր, ապա՝ ինչքան նրան ուրախացնում
էր դրանց առթած փաղաքուշ հույսը, նույնքան ամոթ էր պատճառում այն արդար
մտածումը, թե որքան որ մեծ է Ջիզիպոյի մեծահոգությունը, նույնքան
անվայելուչ է օգտվել նրանից։ Այդ պատճառով էլ, չդադարելով լալ և հազիվ
կարողանալով խոսել, նա ասաց. «Ջիգիպո, քո իսկական և մեծահոգի
բարեկամությունը պարզ կերպով ցույց է տալիս, թե ի՛նչ է պարտավոր անել իմը։
Աստված մի՛ արասցե, որ այն էակին, որը նա պարգևել է քեզ որպես ավելի
արժանավորի, ես երբևէ քեզնից ստանամ իբրև իմը։ Եթե աստված կանխորոշած
լիներ, որ Սոֆրոնիան ինձ է արժանի, ապա ո՛չ դու, ո՛չ որևէ մեկը չպետք է
տարակուսի, որ նա երբեք նրան քեզ չէր տա։ Ուրեմն, ուրախ սրտով օգտվիր քո
ընտրությունից, խելացի խորհրդից ու աստծո պարգևից և թող ես տանջվեմ արցունք
հեղելով, քանի որ տերն ինձ, իբրև այդ շնորհին անարժան մարդու, արցունք է
բաժին հանել։ Կամ ես կհաղթահարեմ այդ արցունքները, և դա հաճելի կլինի քեզ,
կամ նրանք կհաղթահարեն ինձ, և ես ազատված կլինեմ տանջանքից»։

Պատասխան տվեց Ջիզիպոն և ասաց. «Եթե մեր բարեկամությունը կարող է ինձ
իրավունք տալ քեզ ստիպելու հետևել իմ ցանկությանը, իսկ քեզ էլ կարող է
դրդել, որ այն կատարես, ապա ասեմ, թե ինչ կերպ եմ ցանկանում ցուցաբերել այդ
բարեկամությունը. եթե դու կամովին չցանկանաս կատարել իմ խնդիրքը, ապա ես
դիմելով այն բռնությանը, որ թույլատրելի է գործադրել հօգուտ ընկերոջ,
այնպես կանեմ, որ Սոֆրոնիան քոնը լինի։ Ես լավ գիտեմ, թե որքան զորավոր են
սիրո ուժերը, գիտեմ, որ նրանք ոչ թե մեկ, այլ շատ անգամ սիրահարներին
հասցրել են ողբալի մահվան, և քեզ այնքան մոտեցած եմ տեսնում մահուն, որ դու
չպիտի կարողանայիր ո՛չ ետ դառնալ, ո՛չ էլ հաղթահարել արցունքներդ, այլ,
առաջ գնալով, կընկնեիր պարտված,— և ես անկասկած շուտով կհետևեի քեզ։ Եվ
այսպես, եթե առհասարակ ես քեզ չսիրեի էլ, դարձյալ քո կյանքը ինձ համար թանկ
է հենց միայն նրա համար, որ ես ինքս կարողանամ ապրել։ Սոֆրոնիան քոնը
կլինի, քանզի հեշտ չէ գտնել մի ուրիշ աղջկա, որ այդքան դուր գար քեզ, իսկ
ես, առանց դժվարության, սիրելով մի ուրիշի, կգոհացնեմ և՛ քեզ, և՛ ինձ։
Գուցե այդ գործում ես այդքան մեծահոգի չլինեի, եթե կանայք այնպես հազվադեպ
ու դժվար ճարվեին, ինչպես ընկերները, և քանի որ ինձ համար հեշտ է այլ կին
ճարել, բայց ոչ այլ ընկեր, նախընտրում եմ (չեմ ասում՝ կորցնել նրան, քանզի
քեզ զիջելով նրան՝ ես չեմ կորցնում, այլ տալիս եմ մեկին, որ ավելի լավն է,
քան ես) նրան տալ, քան քեզ կորցնել։ Ուստի, եթե իմ խնդրանքներն ի վիճակի են
քեզ վրա ազդելու, խնդրում եմ, որ դու, վերջ տալով վշտիդ ու մորմոքիդ,
միաժամանակ մխիթարես քեզ և ինձ և, լավագույնի ակնկալությամբ, պատրաստվես
վայելելու այն խնդությունը, որին ծարավի է Սոֆրոնիայի նկատմամբ տածած քո
ջերմ սերը»։

Թեպետև Տիտոսն ամաչում էր համաձայնել, որ Սոֆրոնիան իր կինը դառնա, և այդ
պատճառով շարունակում էր անդրդվելի մնալ, բայց նրան մի կողմից հրապուրում
էր սերը, մյուս կողմից ներգործում էին Ջիզիպոյի հորդորանքները, ուստի ասաց.
«Ահա ինչ, Ջիզիպո, ես, ի՞նչ ասել կուզե, չգիտեմ՝ արդյոք ինձ դրդած կլինի
ավելի շուտ ի՞մ, թե քո ցանկությունը, եթե ես անեմ այն, ինչ այնքան հաճելի է
քեզ, ինչպես դու ասում ես ինձ հորդորելով։ Քանի որ քո մեծահոգությունն ա
յնպիսին է, որ հաղթահարում է իմ հասկանալի ամոթը, ես այդպես էլ կվարվեմ,
բայց համոզված եղիր, որ ես դա անում եմ ոչ որպես մի մարդ, որը չի
հասկանում, որ քեզնից ստանում է ոչ միայն սիրած կնոջը, այլև միաժամանակ իր
կյանքը։ Թող, եթե հնարավոր է, աստվածներն այնպես անեն, որ ես,— ի պատիվ և
ի բարին քո,— դեռ կարողանամ քեզ ապացուցել, թե որքան ինձ հաճելի է այն,
որ դու անում ես ինձ համար, ինձ կարեկցելով ավելի, քան ես ինքս»։

Այդ խոսքի վրա Ջիզիպոն ասաց. «Տիտո՛ս, եթե մենք ուզում ենք այդ գործը
հաջողվի, ապա իմ կարծիքով պետք է այսպես վարվել։ Ինչպես քեզ հայտնի է,
Սոֆրոնիան իմ հարսնացուն է դարձել իմ և նրա ազգականների երկարատև
բանակցություններից հետո, այդ պատճառով էլ եթե հենց այժմ ես գնայի ու ասեի,
թե չեմ ուզում նրան կնության առնել, մեծ անախորժություն կծագեր և ես
զայրացրած կլինեի և՛ նրա, և՛ իմ ազգականներին։ Դա ինձ քիչ կմտահոգեր, եթե
համոզված լինեի, որ այդ դեպքում նա կդառնար քոնը, բայց վախենում եմ, որ եթե
ես նրան լքեմ՝ ծնողները վերցնեն և իսկույն ևեթ նրան տան մի ուրիշի, որը
միգուցե դու չլինես, և այդպիսով դու կորցնես այն, ինչ որ ես ձեռք չբերի։
Դրա համար էլ ինձ թվում է, որ, եթե դու համաձայն ես, ես պետք է շարունակեմ
արդեն սկսածս գործը, նրան տուն բերեմ իբրև իմ կինը, հարսանիք անեմ, որից
հետո մենք կկարողանանք այնպես անել, որ դու ծպտյալ պառկես նրա հետ, որպես
կնոջդ հետ։ Հետագայում, երբ ժամանակն ու տեղը գա՝ կհայտնենք եղելությունը։
Եթե նրանք հավան եղան՝ լավ, իսկ եթե հավան չեղան, միևնույնն է, գործն արված
ու վերջացած կլինի, և քանի որ այլևս հնարավոր չի լինի եղածը չեղած դարձնել
ուզեն-չուզեն պիտի համաձայնվեն»։

Այդ խորհուրդը դուր եկա Տտիտոսին, ուստի, երբ նա արդեն առողջացել էր ու
զորացել, Ջիզիպոն Սոֆրոնիային տուն բերեց իբրև իր կինը։ Մեծ խնջույքը
վերջանալուց հետո, երբ օրը գիշեր դարձավ, կանայք նորահարսին տարան թողին
ամուսնու մահճի վրա ու գնացին։ Տիտոսի ու Ջիզիպոյի սենյակներն իրար կողքի
էին, և կարելի էր մեկից մյուսն անցնել, այդ պատճառով էլ, երբ Ջիզիպոն իր
սենյակումն էր՝ հանգցրեց բոլոր մոմերը, սուսուփուս գնաց Տիտոսի մոտ և նրան
ասաց, որ նա գնա ու պառկի իր կնոջ կողքին։ Տիտոսն ամոթից պատրաստ էր
զղջալու և հրաժարվելու, սակայն Ջիզիպոն, որ ոչ միայն խոսքով, այլև ամբողջ
հոգով պատրաստ էր կատարելու նրա ցանկությունը, երկար վեճից հետո
այնուամենայնիվ նրան ուղարկեց այնտեղ։ Անկողին մտնելուն պես Տիտոսը գրկեց
աղջկան և, իբր կատակելով, կամացուկ հարցրեց, թե արդյոք նա համաձա՞յն է իր
կինը լինել։ Աղջիկն էլ կարծելով, թե նա մեսսեր Ջիզիպոն է, ասաց «այո», որից
հետ Տիտոսը նրա մատն անցրեց մի գեղեցիկ ու պերճ մատանի և ասաց. «Իսկ ես էլ
ուզում եմ քո ամուսինը լինել»։ Եվ, պսակը կատարելուց հետո, նա երկար ու
սիրողաբար տրվեց փոխադարձ վայելքին, ընդ որում ո՛չ աղջիկը, ո՛չ էլ որևէ
մեկը չիմացավ, որ նրա հետ ուրիշ մարդ էր պառկել, այլ ոչ թե Ջիզիպոն։

Մինչդեռ Սոֆրոնիայի և Տիտոսի ամուսնական հարաբերություններն այս վիճակի մեջ
էին, վախճանվեց Տիտոսի հայր Պուբլիոսը, և նրան գրեցին, որ անհապաղ մեկնի
Հռոմ՝ իր գործերը կարգավորելու, ուստի նա Ջիզիպոյի հետ որոշեց Սոֆրոնիային
հետը տանել, սակայն անհնար կլիներ դա անել ըստ պատշաճի, առանց վերջինիս
հայտնելու իրերի վիճակը։ Եվ ահա, մի անգամ նրան կանչելով իրենց մոտ, նրանք
անկեղծորեն բացատրեցին, թե ի՛նչն ինչոց էր, ի հաստատումն որի Տիտոսը պատմեց
շատ բաներ, որ տեղի էին ունեցել իրենց երկուսի միջև։ Սոֆրոնիան, դեմքի
զայրալից արտահայտությամբ, նայելով մեկին և մյուսին, սկսեց հոնգուր֊հոնգուր
լալ, գանգատվելով Ջիզիպոյի խաբեությունից, և նախքան այդ մասին նրա
տնեցիներին պատմելը՝ գնաց իր հոր տունը և այստեղ իր հորն ու մորը բացատրեց,
թե Ջիզիպոն ինչպես էր խաբել իրեն և նրանց, ընդ որում ասաց, թե ինքր Տիտոսի
կինն է, այլ ոչ թե Ջիզիպոյի, ինչպես նրանք կարծում էին։ Այդ բանն իմանալով,
Սոֆրոնիայի հայրը իրեն շատ վիրավորված զգաց, և նա ու իր ազգականները դրա
համար երկար ժամանակ գանգատվում էին Ջիզիպոյի հարազատներին, և այդ պատճառով
երկարատև ու մեծ գժտություններ ու խռովություններ ծագեցին։ Ջիզիպոն ատելի
դարձավ յուրայիններին և Սոֆրոնիայի հարազատներին, և ամեն ոք ասում էր, թե
նա արժանի է ոչ միայն նախատինքի, այլև դաժան պատժի, իսկ նա պնդում էր, թե
վարվել է ազնվաբար և դրա համար Սոֆրոնիայի հարազատները պետք է շնորհակալ
լինեն, քանզի ինքը նրան տվել է իրենից լավ մարդու։ Մյուս կողմից էլ, Տիտոսը
լսում էր այդ ամենը և մեծ վիշտ ապրում, իսկ քանի որ ծանոթ էր հույների
բնավորությանը և գիտեր, որ նրանք սիրում են սպառնալ, քանի դեռ չեն հանդիպել
մեկին, որ կարողանա պատասխանել,— և այնժամ ոչ միայն համեստանում են, այլև
նվաստանում,— քանի որ այդ գիտեր, միտք արեց ու տեսավ, որ այլևս չի կարելի
նրանց հայհոյանքն անպատասխան թողնել։ Օժտված լինելով հռոմեացու արիությամբ
և աթենացու խելքով, նա, մի ճարպիկ հնարով Ջիզիպոյի և Սոֆրոնիայի
ազգականներին ժողովելով մի տաճարում, միայն Ջիզիպոյի ուղեկցությամբ գնաց
այնտեղ և այսպես դիմեց իրեն սպասողներին.

«Շատ փիլիսոփաներ ասում են, թե այն ամենը, ինչ պատահում է մահկանացուներին,
կատարվում է անմահ աստվածների կամքով ու կարգադրությամբ, այդ պատճառով
ոմանք կարծում են, թե ամեն ինչ, որ տեղի է ունեցել կամ երբևէ պետք է տեղի
ունենա, կատարվում է ըստ անհրաժեշտության, թեև կան և այլք, որ այդ
անհրաժեշտությանր վերագրում են միայն տեղի ունեցածը։ Եթե փոքր֊ինչ
ուշադրությամբ նայելու լինենք այդ կարծիքները, ապա պարզ կդառնա, որ տեղի
ունեցած անփոփոխելին պարսավելը կնշանակե ոչ այլ ինչ, եթե ոչ ցանկանալ ավելի
իմաստուն լինել, քան աստվածները, որոնք, ինչպես մենք պարտավոր ենք հավատալ,
միշտ խոհեմաբար և առանց որևէ մոլորության տնօրինում ու վարում են մեզ և
բոլոր մեր գործերը։ Ուստի դուք դյուրավ կարող եք տեսնել, թե որքա՜ն անխոհեմ
և տխմար անբարտավանություն է պարսավել աստվածների արարքները, և թե ինչպիսի՜
շղթայակապության են արժանի այն մարդիկ, որոնք թույլ են տալիս, որ
հանդգնությունը իրենց մինչև այդտեղ հասցնի։ Իմ կարծիքով, դուք բոլորդ
այդպիսին եք, եթե իսկապես, ինչպես լսել եմ, ասել եք և շարունակում եք ասել,
թե Սոֆրոնիան իմ կինն է դարձել հակառակ այն բանի, որ դուք նրան տված եք
եղել Ջիզիպոյին,— ասել եք և շարունակում եք ասել, առանց նկատի ունենալու,
որ ճակատագրի կամքով նա պիտի դառնար ոչ թե Ջիզիպոյի, այլ իմ կինը, ինչպես
այժմ պատահեց իրականում։ Բայց քանի որ նախախնամության ու աստվածների կամքին
վերաբերող խոսակցությունները շատերին ծանր ու դժվար հասկանալի են թվում,
ապա, թույլ տալով ենթադրել, թե դրանք չեն խառնվում մեր ոչ մի գործին,
ցանկանում եմ դառնալ մարդկային որոշումներին, որոնց մասին խոսելիս ստիպված
պիտի լինեմ անել երկու բան, որ խիստ հակառակ են սովորությանս. առաջինը՝
փոքր-ինչ գովել ինքս ինձ, իսկ երկրորդը՝ փոքր-ինչ կշտամբել կամ նվաստացնել
ուրիշներին։ Բայց քանի որ չեմ ցանկանում ո՛չ մեկ, ո՛չ էլ մյուս դեպքում
ճշմարտությունից հեռանալ, և սույն գործն հենց այդ է պահանջում, ապա այդպես
էլ կվարվեմ։

Ձեր գանգատներր, որ ավելի շուտ ծնունդ են զայրույթի, քան բանականության,
մշտական տրտունջով և նույնիսկ ճիչերով անարգում, խոցում ու դատապարտում են
Ջիզիպոյին այն բանի համար, որ նա ըստ իր հայեցողության ինձ կնության է տվել
այն աղջկան, որին դուք ըստ ձեր հայեցողության տվել էիք նրան,— մինչդեռ ես
կարծում եմ, որ ընդհակառակը, դրա համար պետք է նրան շատ գովել, և ահա թե
ինչ պատճառներով. առաջինը՝ այն պատճառով, որ նա վարվել է այնպես, ինչպես
կպատշաճեր վարվել ընկերոջը, երկրորդը՝ այն պատճառով, որ վարվել է ավելի
խոհեմ, քան դուք։ Ես այժմ մտադրություն չունեմ ձեզ բացատրելու, թե ըստ
ընկերության սուրբ օրենքների ընկերն ի՛նչ է պարտավոր անել ընկերոջ համար, և
բավարարվում եմ միայն ձեզ հիշեցնելով, որ ընկերության կապերն ավելի ամուր
են արյունակցական կամ ազգակցական կապերից, քանզի մեր ընկերները նրանք են,
որոնց մե՛նք ենք ընտրել, իսկ ազգականները՝ որոնց մեզ տալիս է բախտը։ Ուստի,
եթե Ջիզիպոն իմ կյանքն ավելի է գնահատել, քան ձեր բարյացակամությունը, քանի
որ ես իր ընկերն եմ,— ոչ ոք չպիտի զարմանա։

Բայց անցնենք երկրորդ պատճառին, որի առթիվ ստիպված պիտի լինեմ ձեզ ավելի
մեծ համառությամբ ապացուցել, որ նա ձեզնից խելոք է եղել, քանզի, ինձ թվում
է, դուք քիչ եք հասկանում աստվածների նախախնամությունից, առավել քիչ՝
ընկերության գործերից։ Եվ ասում եմ ահա, որ ձեր հայեցողությամբ, խորհրդով
ու որոշմամբ Սոֆրոնիան տրված է եղել Ջիզիպոյին՝ երիտասարդ փիլիսոփային, իսկ
Ջիզիպոն իր որոշմամբ նրան տվել է նույնպես երիտասարդ փիլիսոփայի. ձեր
խորհրրդով նա տրված է եղել աթենացու, իսկ Ջիզիպոյի խորհրդով՝ հռոմեացու,
ձեր կամքով՝ տոհմիկ, իսկ Ջիզիպոյի խորհրդով՝ ավելի տոհմիկ երիտասարդի, ձեր
կամքով՝ հարուստ, իսկ Ջիղիպոյի խորհրդով՝ ավելի հարուստ երիտասարդի, ձեր
կամքով՝ մի մարդու, որ ոչ միայն չէր սիրում, այլև հազիվ էր ճանաչում նրան,
իսկ Ջիզիպոյի խորհրդով՝ մի երիտասարդի, որը նրան սիրում էր իր
երջանկությունից ու կյանքից ավելի։

Իսկ որ այն ամենը, ինչ ես ասացի, ճիշտ է և առավել խրախուսելի, քան ձեր
արածը,— մենք կքննենք հանգամանորեն։ Որ ես նույնպես երիտասարդ եմ և
նույնպիսի փիլիսոփա, ինչպես Ջիզիպոն, դա կարող են առանց այլևայլության
հաստատել և՛ իմ դեմքը, և՛ իմ զբաղմունքը։ Մենք հասակակիցներ ենք և մեր
պարապմունքների մեջ շարունակ առաջ ենք գնացել համաքայլ։ Ճիշտ է, նա աթենացի
է, իսկ ես հռոմեացի։ Եթե վիճելու լինենք քաղաքների մասին, կասեմ, որ ես
ծնունդ եմ ազատ, իսկ նա՝ հարկատու քաղաքի. կասեմ, որ ես ծնունդ եմ մի
քաղաքի, որն իշխում է ամբողջ աշխարհին, իսկ նա՝ այնպիսի քաղաքի, որ հպատակ
է իմին. կասեմ, որ ես ծնունդ եմ մի քաղաքի, որը ծաղկում է իր ռազմի փառքով,
իշխանությամբ ու գիտունությամբ, մինչդեռ նա իր քաղաքը կարող է գովել միայն
նրա գիտունության համար։ Բացի դրանից,— թեև դուք այստեղ, ի դեմս իմ,
տեսնում եք լոկ մի համեստ աշակերտի,— ես սերված չեմ Հռոմի խաժամուժի
տականքից, իմ տներն ու Հռոմի հասարակաց վայրերը լի են իմ նախնյաց հինավուրց
պատկերներով, և դուք կարող եք տեսնել, որ հռոմեական տարեգրությունները լի
են բազում հաղթանակներով, որ կվինցիոսները բերել են Հռոմի Կապիտոլին։ Մեր
անվան փառքը ոչ միայն չի խարխլվել, այլև ծաղկում է ավելի, քան երբևէ։
Ամոթից դրդված ես չեմ խոսի իմ հարստությունների մասին, հիշեցնելով, որ
ազնիվ աղքատությունը ազնվածին հռոմեացիների ամենահին ու հարուստ
ժառանգությունն է, ու թեև հասարակ մարդիկ պախարակում են այն և փառաբանում
գանձերը, ես գանձերով հարուստ եմ ոչ թե իմ ժլատության, այլ բախտից սիրված
լինելու պատճառով։

Ես լավ գիտեմ, որ ձեզ հաճելի էր այստեղ Ջիզիպոյի հետ ազդակցություն
ունենալ, բայց չկա ոչ մի պատճառ, որպեսզի ես ձեզ համար պակաս գնահատելի
լինեմ Հռոմում, եթե նկատի առնենք, թե հանձին իմ ինչպիսի՜ հյուրընկալ
բարեկամ կունենաք այնտեղ, ինչպիսի հոգատար ու զորեղ հովանավոր ինչպես
հասարակական, այնպես էլ մասնավոր գործերում։ Այսպիսով, ո՞վ կարող է գովել
ձեր, այլ ոչ թե իմ Ջիզիպոյի որոշումները, եթե մի կողմ թողնի իր անձնական
ցանկությունը և հաշվի նստի բանականության հետ։ Իհարկե՝ ոչ ոք։ Ուրեմն,
Սոֆրոնիան արժանավորապես է կնության տրված Տիտոս Կվինցիոս Ֆուլվիոսին՝
Հռոմի ազնվածին, հին ու հարուստ քաղաքացուն և Ջիզիպոյի ընկերոջը, ուստի նա,
ով դրա համար վշտանում է ու բողոքում, չի վարվում ինչպես հարկն է և չգիտե,
թե ինչ է անում։

Կգտնվեն, թերևս, այնպիսիք, որ կասեն, թե իրենք զայրացած են ոչ թե նրա վրա,
որ Սոֆրոնիան դարձել է Տիտոսի կինը, այլ այն եղանակի վրա, որով դա տեղի է
ունեցել թաքուն, գողտուկ, առանց բարեկամների կամ ազգականների գիտության։
Բայց դա ոչ հրաշք է, ոչ էլ նորություն։ Ես սիրով մի կողմ կթողնեմ նրանց,
ովքեր իրենց համար ամուսիններ են ընտրել հակառակ հայրերի կամքի, և նրանց,
ովքեր փախսել են իրենց սիրեկանների հետ՝ նախքան կին դառնալն եղաձ լինելով
սիրուհիներ, և նրանց, ովքեր իրենց ամուսնությունն ավելի շուտ հղիությամբ
կամ ծննդաբերությամբ են երևան հանել, քան խոստովանությամբ, և այդպիսով այն
անհրաժեշտ դարձրել։ Սոֆրոնիային ոչ մի այդպիսի բան չի պատահել,
ընդհակառակը, Ջիզիպոն նրան Տիտոսին հանձնել է կուսական վիճակում,
պարկեշտորեն և ազնվաբար։

Ոմանք կասեն, թե նրան մարդու է տվել նա, ով իրավունք չուներ այդ անելու։
Դրանք տխմար, կանացի գանգատներ են, որոնք առաջանում են խելքի
պակասությունից։ Առաջին անգամը չէ, որ բախտը դիմում է տարբեր հնարների և
միջոցների, որպեսզի գործն հասցնի սահմանված վախճանին։ Ի՜նձ ինչ, թե իմ
գործը, թաքուն թե աշկարա, ըստ իր ըմբռնման, տնօրինել է կոշկակարը, այլ ոչ
թե փիլիսոփան, եթե այն լավ վախճան է ունեցել։ Եթե կոշկակարն անհասկացող է՝
պետք է զգուշանալ, որ այլևս ձեռք չզարկի այդպիսի գործի, իսկ արածի համար
նրան շնորհակալություն հայտնել։ Եթե Ջիզիպոն Սոֆրոնիային հաջող է
ամուսնացրել, ապա ավելորդ հիմարություն է գանգատվել նրանից կամ այն
միջոցից, որով նա այդ արել է։ Եթե դուք չեք վստահում նրա խելքին, ապա
զգուշացեք, որ այլևս ուրիշներին մարդու չտա, իսկ այս անգամվա համար նրան
շնորհակալություն հայտնեցեք։

Այնուամենայնիվ, հարկ է գիտենաք, որ ես նպատակ չեմ ունեցել ո՛չ
խորամանկությամբ, ո՛չ էլ խաբեությամբ արատավորելու ձեր արյան պատիվն ու
մաքրությունը ի դեմս Սոֆրոնիայի, ու թեև նրան կնության եմ առել գաղտնաբար,
այնուհանդերձ ես հանդես չեմ եկել գողի պես հափշտակելու նրա կուսությունը և
ոչ էլ թշնամու պես անազնվաբար տիրանալու նրան՝ հրաժարվելով ձեր
ազգակցությունից, այլ գործել եմ որպես նրա կախարդիչ գեղեցկությանն ու
առաքինությանը ջերմորեն սիրահարված մի մարդ, գիտենալով, որ եթե ես նրան
կնության ուզեի այն ձևով, որը դուք երևի ի նկատի ունեք, ապա նրան, որին
դուք շատ եք սիրում, չպիտի տայիք ինձ, վախենալով, որ ինձ հետ կտանեմ Հռոմ։
Եվ ահա, ես դիմեցի մի գաղտնի հնարամտության, որը հիմա հայտնի է ձեզ, և
Ջիզիպոյին հորդորեցի՝ համաձայնել ինձ համար անելու այն, որ նա տրամադիր չէր
անել իր համար։ Այնուհետև, չնայած որ ես Սոֆրոնիային շատ էի սիրում,
ցանկացա նրան միանալ ոչ որպես սիրեկան, այլ որպես ամուսին, որը նրան
մերձեցել է ոչ ավելի վաղ, քան երբ նրա մատին մատանի է անցրել ու հարցրել,
թե արդյոք ցանկանո՞ւմ է իր կինը լինել, և երբ նա պատասխանել է դրականաբար։
Եթե Սոֆրոնիային թվում է, թե ինքը խաբված է, ապա դրա համար պետք է կշտամբել
ոչ թե ինձ, այլ իրեն, որ չի հարցրել իմ ով լինելը։

Ահա այն մե՜ծ չարիքը, այն մե՜ծ մեղքն ու հանցանքը, որ Ջիզիպոն գործել է
որպես ընկեր, իսկ ես՝ որպես սիրահար, որպեսզի Սոֆրոնիան գաղտնապես դառնար
Տիտոս Կվինցիոսի կինը։ Դրա համար եք դուք տանջում ու հետապնդում Ջիզիպոյին։
Էլ ի՞նչ կարող էիք անել, եթե նա Սոֆրոնիային տված լիներ մի հասարակ մարդու,
մի սրիկայի կամ ծառայի։ Այն ո՞ր շղթաները, ո՞ր բանտերն ու տանջանքները
բավական կհամարեիք նրա համար։ Բայց առայժմ դա թողնենք. հասել է ժամանակը,
որին դեռ չէի սպասում, քանզի հայրս մեռել է և անհրաժեշտ է, որ ես Հռոմ
վերադառնամ։ Ահա թե ինչու, ցանկանալով Սոֆրոնիային տանել ինձ հետ, ես ձեզ
հայտնեցի այն, որը միգուցե դեռ գաղտնի պահեի։ Եթե դուք խոհեմ մարդիկ եք,
այդ կհանդուրժեք մեծահոգաբար, քանզի եթե ես ցանկանայի ձեզ խաբել կամ
վիրավորել, ապա, նրան անարգելուց հետո կարող էի թողնել ու հեռանալ, բայց
աստված մի՛ արասցե, որ հռոմեացու հոգին երբևէ այդպիսի ստորություն հղանա։

Եվ այսպես, Սոֆրոնիան իմն է և՛ կամոքն աստվածների, և՛ մարդկային օրենքների
զորությամբ, և՛ շնորհիվ իմ Ջիզիպոյի գովարժան վճռի, և՛ սիրահարիս
խորամանկության պատճառով, իսկ դուք,— որ երևի ձեզ աստվածներից և մնացած
մարդկանցից իմաստուն եք համարում,— ինչպես երևում է, անմտորեն
դատապարտում եք այդ ամենը, ընդ որում դա անում եք ինձ համար խիստ տհաճ այս
երկու ձևով. նախ՝ պահելով Սոֆրոնիային, որի նկատմամբ դուք իրավասու եք ոչ
ավելի, քան ես կարող եմ թույլատրել, և, երկրորդ, թշնամաբար վերաբերվելով
Ջիղիպոյին, որին դուք արդարև պարտական եք։ Ես մտադիր չեմ ներկա պահին դեռ
էլի բացատրել, թե որքան հիմարաբար եք վարվում այդ ամենի մեջ, բայց ուզում
եմ ձեղ, իբրև բարեկամների, խորհուրդ տալ, որ թողնեք ձեր վրդովմուքն ու
զայրույթը և Սոֆրոնիային վերադարձնեք ինձ, որպեսզի ես գնամ ուրախ սրտով,
որպես ձեր ազգականը, և միշտ լինեմ ձերը։ Սակայն, հաշտվեք թե չհաշտվեք
պատահածի հետ, միևնույնն է, համոզված եղեք, որ ես,— եթե որոշել եք այլ
կերպ վարվել,— Ջիզիպոյին կազատեմ ձեզնից, և եթե հասնեմ Հռոմ, ապա
անտարակույս, թեկուզև ձեր կամքին հակառակ, կհաջողեմ ետ ստանալ այն, ինչ
ամենայն իրավամբ ինձ է պատկանում. իսկ թե ինչի է ընդունակ հռոմեացոց
զայրույթը՝ ես ցույց կտամ գործով, շարունակ լինելով ձեր թշնամին»։

Ասաց և ոտքի կանգնեց դեմքի զայրագին արտահայտությամբ և, բռնելով Ջիզիպոյի
ձեռքը, ցույց տալով, թե որքան արհամարհանքով է վերաբերվում տաճարում
գտնվողներին, դուրս եկավ գլխի սպառնալից շարժումով։ Տաճարում մնացածները,
մի կողմից ազդված Տիտոսի այն փաստարկներից, որ վերաբերում էին նրա հետ
բարեկամություն ու ազգակցություն հաստատելուն, մյուս կողմից էլ նրա վերջին
խոսքերից վախեցած, ընդհանուր համաձայնությամբ որոշեցին, թե ավելի լավ կլինի
Տիտոսն իրենց ազգականը դառնա, քանի որ Ջիզիպոն չկամեցավ դառնալ, քան թե,
վերջինիս ազգականը չդառնալով հանդերձ, իրենք Տիտոսին դարձնեն իրենց
թշնամին։ Ուստի, գնալով ու գտնելով Տիտոսին, նրան ասացին, թե համաձայն են,
որ Սոֆրոնիան լինի նրա կինը, նա՝ իրենց սիրելի ազգականը, իսկ Ջիզիպոն՝ լավ
բարեկամը։ Դրանից հետո, ազգականների ու բարեկամների մեծ խնջույք սարքելով,
թողին հեռացան ու Սոֆրոնիային ուղարկեցին նրա տունը, իսկ Սոֆրոնիան, խելացի
կին լինելով, ենթարկվելով անհրաժեշտությանը, արագորեն Տիտոսին տվեց այն
սերը, որ տածում էր Ջիզիպոյի նկատմամբ, և նրա հետ գնաց Հռոմ, ուր ընդունվեց
մեծ հարգ ու պատվով։

Ջիզիպոն մնաց Աթենքում, գրեթե բոլորի աչքից ընկած. շատ չանցած, իր բոլոր
ազղականների հետ ունեցած գժտությունների սլատճառով,— աղքատ ու թշվառ,—
արտաքսվեց Աթենքից և դատապարտվեց ցմահ աքսորի։ Այդ վիճակում, ոչ միայն
աղքատացած, այլև մուրացկան դարձած, Ջիզիպոն մի կերպ իրեն գցեց Հռոմ,
ցանկանալով տեսնել, թե արդյոք Տիտոսը կհիշի՞ իրեն։ Տեղեկանալով, որ նա
կենդանի է և բոլոր հռոմեացիներից հարգված, Ջիզիպոն հարցուփորձով գտավ նրա
տունը և, կանգնելով մուտքի դիմաց, սպասեց նրա դուրս գալուն։ Ամաչելով
մուրացկանի իր կերպարանքից, Ջիզիպոն, իհարկե, չէր համարձակվի խոսել Տիտոսի
հետ, բայց որոշել էր այնպես անել, որ նա տեսնի իրեն և, եթե ճանաչի, մոտ
կանչի։ Սակայն Տիտոսն առանց նկատելու անցավ նրա մոտով, իսկ Ջիզիպոն,
կարծելով, թե նա նկատել է ու խորշել իրենից, և հիշելով այն ամենը, որ մի
ժամանակ արել էր նրա համար, վրդովված ու սաստիկ հուսահատված՝ թողեց ու
հեռացավ։

Արդեն գիշեր էր, իսկ նա, քաղցած ու անփող, չիմանալով ուր գնալ, ավելի շուտ
իր մահը, քան որևէ այլ բան բաղձալով, պատահմամբ ընկավ խիստ ամայի մի վայր,
ուր, մի մեծ քարանձավ գտնելով, մնաց գիշերելու, և քնեց մերկ գետնի վրա,
ցնցոտիների մեջ կոլոլված, երկարատև կարոտությունից ուժասպառ։ Լուսադեմին
երկու մարդ, որոնք գիշերը գողություն էին արել, իրենց կողոպուտով մտան այդ
քարանձավը, և երբ նրանց միջև վեճ ծագեց, ապա նրանցից մեկը, որ ավելի ուժեղ
էր, սպանեց մյուսին ու թողեց գնաց։ Ջիզիպոն տեսավ ու լսեց այդ ամենը, և
նրան թվաց, որ արդեն գտել է իր այնքան ցանկալի մահվան միջոցը և ստիպված չի
լինի ինքնասպանության դիմելու։ Դրա համար էլ նա քարանձավից դուրս չեկավ
այնքան ժամանակ, մինչև որ դատարանի ծառայողները, որ արդեն իմացել էին դեպքի
մասին, չեկան այնտեղ և դաժանաբար չբռնեցին ու չտարան նրան։ Իսկ նա
հարցաքննության ժամանակ ցուցմունք տվեց, թե ինքն է սպանել և հետո
հնարավորություն չի ունեցել քարանձավից հեռանալու, ինչու և Մարկոս Վարոն
պրետորը, ըստ այն ժամանակվա սովորության, հրամայեց նրան սպանել խաչի վրա։

Այդ ժամանակ պատահմունքի բերումով Տիտոսը եկավ պրետորիա։ Նայելով դժբախտ
մահապարտի դեմքին և լսելով նրա դատապարտության պատճառը, նա իսկույն ճանաչեց
Ջիզիպոյին, զարմացավ նրա ողբալի վիճակի և այն բանի վրա, թե նա ինչպես էր
ընկել այստեղ։ Անչափ ցանկանալով օգնել Ջիզիպոյին և տեսնելով, որ նրան
փրկելու այլ հնար չկա, բացի նրա հացանքն իր վրա առնելուց, նա հապշտապ առաջ
անցավ ու գոչեց. «Մարկոս Վարոն, ե՛տ դարձրու այն դժբախտ մարդուն, որին
մահվան ես դատապարտել, քանզի նա անմեղ է։ Ես արդեն իմ մի հանցանքով
բավականաչափ անարգել եմ աստվածներին, սպանելով այն մարդուն, որին այս
առավոտ քո պաշտակները մեռած են գտել, և չեմ ցանկանում այժմ նրանց անարգել
ևս մի անմեղի մահով»։

Զարմացավ Վարոնը, և նրան դուր չեկավ, որ ամբողջ պրետորիան լսեց Տիտոսի
ասածը, բայց քանի որ չէր կարող խուսափել օրենքի պահանջը կատարելուց, ետ
բերել տվեց Ջիզիպոյին և Տիտոսի ներկայությամբ ասաց. «Ինչպե՞ս կարող էիր դու
այնքան անխոհեմ լինել, որ առանց կտտանքի հանձն առնեիր այն, ինչ չես արել։
Դու ցուցմունք տվիր, թե գիշերը դու ես մարդ սպանել, իսկ ահա սա եկել ասում
է, որ ոչ թե դու, այլ ինքն է սպանել նրան»։

Ջիզիպոն նայեց ու տեսավ, որ այն անձնավորությունր, որին վերաբերում էր
խոսքը, Տիտոսն է, և իսկույն հասկացավ, որ նա այդ արել է իրեն փրկելու
համար՝ ի շնորհապարտություն այն ծառայության, որ ինքը մատուցել էր նրան։
Ուստի, խիստ զգացված, ասաց լալով. «Վարոն, իսկապես ես եմ սպանել նրան, և
Տիտոսի կարեկցանքը չափազանց ուշացած է ինձ փրկելու համար»։ Տիտոսն էլ իր
կողմից էր ասում. «Պրետո՛ր, տեսնում ես, որ նա օտարական է, նրան սպանվածի
մոտ գտել են անզգա վիճակում, ինչպես երևում է, աղքատությունը նրան ստիպել է
իր մահը ցանկանալ, ուստի ազատիր նրան, իսկ ինձ, քանի որ մեղավոր եմ,
պատժիր»։

Վարոնը զարմացած էր մնացել նրանց երկուսի համառ պնդումներից և, արդեն
ենթադրելով, որ նրանցից ոչ մեկը հանցավոր չէ, նրանց արդարացնելու հնար էր
խորհում, երբ հանկարծ հայտնվեց մի երիտասարդ, անունը Պուրլիոս Ամբուստուս,
կորած մի մարդ, որը բոլոր հռոմեացիներին հայտնի էր որպես անուղղելի ավազակ
և որն իսկապես ինքն էր կատարել հանցագործությունը և գիտեր, որ նրանցից ոչ
մեկը հանցավոր չէր այն բանում, որի մեջ յուրաքանչյուրը մեղադրում էր ինքն
իրեն։ Նրանց անմեղությունն այնպիսի կարեկցանք էր ներշնչել նրա հոգուն, որ,
դրանից դրդված, նա մոտեցավ Վարոնին ու ասաց. «Պրետո՛ր, իմ վիճակն ինձ
ստիպում է լուծել այս մարդկանց միջև ծագած դժվարին վեճը։ Չգիտեմ
աստվածներից ո՞րն է ինձ ներշնչում և դրդում հայտնել իմ հանցանքը։ Ուստի
իմացած եղիր, որ նրանցից ոչ մեկը հանցավոր չէ այն բանում, որի մեջ
յուրաքանչյուրր մեղադրում է իրեն։ Իրականում ես եմ այն հանցագործը, որ
այսօր լուսադեմին սպանել է ձեր ասած մարդուն, իսկ այս դժբախտին ես տեսա
քարանձավում քնած, երբ կողոպուտը կիսում էի այն անձնավորության հետ, որին
սպանեցի։ Տիտոսն իմ արդարացման կարիքը չի զգում, նրա անունը չափազանց
հայտնի է, և բոլորը գիտեն, որ նա ընդունակ չէ, այդպիսի բան անելու։ Ուրեմն
ազատիր նրան, և ինձ տուր այն պատիժը, որ պահանջում են օրենքները»։

Օկտավիանոսը, որ արդեն իմացել էր այդ պատմությունը, երեքին էլ հրամայեց
ներկայանալ իրեն, կամենալով տեսնել, թե ի՛նչն էր դրդել, որ յուրաքանչյուրը
դատապարտվել ցանկանար։ Նրանցից ամեն մեկն ասաց, թե ինչու էր այդպես վարվել,
իսկ նա բոլորին էլ ազատեց՝ այն երկուսին որպես անմեղների, իսկ երրորդին՝
նրանց սիրույն։ Տիտոսը դուրս եկավ իր սիրելի Ջիզիպոյի հետ և, նրան մի լավ
կշտամբելով վեհերոտության և իր նկատմամբ ցուցաբերած անվստահության համար,
անասելի ուրախացած, տարավ իր տունը, (ուր Սոֆրոնիան արցունքն աչքերին նրան
ընդունեց քրոջ պես), մխիթարեց որքան կարող էր, նոր շորեր հագցրեց ու նորից
այնպիսի վիճակի մեջ դրեց, որ պատշաճ լիներ նրա վեհանձնությանն ու ազնիվ
ծագումին։ Տիտոսը նախ և առաջ նրա հետ կիսեց իր բոլոր գանձերն ու
կալվածքները, ապա նրան կնության տվեց իր Ֆուլվիա անունով դեռատի քրոջը և ի
վերջո ասաց. «Ջիզիպո, հիմա դո՛ւ գիտես, կուզես մնա ու ապրիր ինձ հետ,
կուզես վերադարձիր Աքայա, տանելով այն ամենը, որ տվել եմ քեզ»։ Ջիզիպոն, մի
կողմից հայրենի քաղաքից արտաքսված լինելու պատճառով, մյուս կողմից էլ այն
սիրուց մղված, որ տածում էր իր երախտագետ բարեկամ Տիտոսի նկատմամբ, որոշեց
մնալ ու հռոմեացի դառնալ։ Եվ այդպես, նա իր Ֆուլվիայի, իսկ Տիտոսը
Սոֆրոնիայի հետ երկար ժամանակ ուրախ ապրեցին մի հարկի տակ, օրն օրին ավելի
լավ բարեկամներ դառնալով, եթե միայն հնարավոր էր դրանից լավ լինել։

Եվ այսպես, բարեկամությունը շատ սուրբ բան է, որ արժանի է ոչ միայն հատուկ
հարգանքի, այլև հավերժ գովասանքի, լինելով իմաստուն մայրը մեծահոգության ու
ազնվության, քույրը՝ երախտագիտության ու գթասրտության, թշնամին՝ ատելության
ու ժլատության, և առանց խնդրանքի սպասելու միշտ պատրաստ է ուրիշների համար
անելու այս ամենը, որ նրանք կցանկանային անել նրա համար։ Ներկայումս, նրա
սուրբ ազդեցությունը չափազանց հազվագեպ է երևան գալիս երկու անձաց միջև՝
համոթ և ի հանցանս մահկանացուների անարդ շահատենչության, որը, միայն իր
օգուտը խորհելով, նրան դատապարտել է հավիտենական աքսորի՝ երկրի
ամենահեռավոր սահմաններից դուրս։ Ի՞նչ սեր, ի՞նչ ազգականություն, ի՞նչ
հարստություններ կկարողանային ստիպել, որ Ջիզիպոյի սրտում Տիտոսի լացն ու
հառաչանքներն արձագանքեին այնպիսի ուժով, որ նա իր սիրած, գեղեgիկ ու
առաքինի աղջկան տար Տիտոսին,— եթե ոչ բարեկամությունը։ Ի՞նչ օրենքներ,
ի՞նչ վախ, ի՞նչ սպառնալիքներ կկարողանային մեկուսի և մթին վայրերում և իր
իսկ անկողնում կաշկանդել Ջիզիպոյի երիտասարդ բազուկները, թույլ չտալով
գրկել գեղեցիկ աղջկան, որը միգուցե երբեմն ինքն էր հրավիրում այդ բանն
անել,— եթե ոչ բարեկամությունը։ Ի՞նչ պատիվներ, ի՞նչ պարգևներ, ի՞նչ
ակնկալություններ կկարողանային Ջիզիպոյին ստիպել չմտածել իր ու Սոֆրոնիայի
հարազատներից զրկվելու մասին, ուշադրություն չդարձնել խաժամուժի վիրավորիչ
քրթմնջյունին, բանի տեղ չդնել մարդկանց ծաղր ու ծանակը, միայն թե գոհացնել
ընկերոջը,— եթե ոչ բարեկամությունը։ Մյուս կողմից, ի՞նչը դրդեց Տիտոսին
(թեև նա կատարելապես հնարավորություն ուներ ձևացնելու, թե ոչինչ չի նկատել)
եռանդով, առանց տատանվելու իրեն մահու դատապարտել Ջիզիպոյին խաչի վրա
մեռնելու պատժից փրկելու համար, մի պատժից, որին վերջինս ինքն էր
ձգտում,— ի՞նչը դրդեց նրան, եթե ոչ բարեկամությունը։ Ի՞նչը կկարողանար
Տիտոսին այնքան մեծահոգի դարձնել, որ նա առանց փոքր-ինչ տատանվելու իր
վիթխարի ժառանգությունը կիսեր Ջիզիպոյի հետ, որից բախտը խլել էր ամեն
ինչ,— ի՞նչը կկարողանար, եթե ոչ բարեկամությունը։ Ի՞նչը ստիպեց, որ
Տիտոսը պատրաստակամորեն, առանց որևէ տարակուսանքի, իր քրոջը տար Ջիզիպոյին,
որը չքավոր էր, ծայրահեղ աղքատության հասած,— ի՞նչը ստիպեց, եթե ոչ
բարեկամությունը։ Եվ այսպես, թող մարդիկ ցանկանան բազում ազգականներ, անթիվ
եղբայրներ ու երեխաներ ունենալ, թող փողի միջոցով մեծացնեն իրենց ծառաների
թիվը և թող չտեսնեն, որ նրանցից յուրաքանչյուրն ավելի շատ սարսափում է իրեն
սպառնացող ամենափոքր վտանգից, քան ջանում վերացնել այն մեծ վտանգները, որ
սպառնում են իր հորը, քրոջը կամ տիրոջը, մինչդեռ բարեկամը հակառակն է
անում։


## Նովել իններորդ

_Մեսսեր Տորելլոն պատվում է Սալադինին, որը ծպտված է վաճառականի հագուստով։
Վրա է հասնում խաչակրաց արշավանքը։ Մեսսեր Տորելլոն իր կնոջն ամուսնանալու
ժամկետ է տալիս։ Նա գերի է ընկնում և սուլթանին հայտնի դառնում որսակ
թռչուններ խնամելու շնորհքով, սուլթանը նրան ճանաչելով և իր ով լինելը
հայտնելով՝ մեծ պատիվների է արժանացնում։ Մեսսեր Տորելլոն հիվանդանում է և
կախարդանքով մի գիշերում տեղափոխվում Պավիա։ Իր հարսանյաց հանդեսի ժամանակ
կինը ճանաչում է նրան, և նա կնոջ հետ վերադառնում է իր տունը։_

Ֆիլոմենան իր պատմությունն ավարտել էր արդեն, և բոլորը միաբերան գովում էին
Տիտոսի վեհանձնական երախտահատուցումը, երբ թագավորը, վերջին խոսքը
Դիոնեոյին թողնելով, այսպես սկսեց խոսել,— Չքնաղագե՛ղ դամաներ,
բարեկամության մասին խոսելով՝ Ֆիլոմենան անշուշտ ճիշտ բան է ասում և իր
խոսքի վերջում տեղին գանգատվեց, որ ներկայումս մահկանացուները դա այնքան
քիչ են գնահատում։ Եթե մենք այստեղ գտնվեինք մարդկային թերությունները
շտկելու կամ թեկուզ պարսավելու համար, ես նրա խոսքը կշարունակեի
հանգամանալից դատողությամբ, բայց քանի որ մեր նպատակն այլ է՝ մտադիր եմ մի,
թերևս փոքր-ինչ երկար, բայց և հետաքրքիր պատմվածքով ցույց տալ Սալադինի
վեհանձնական արարքներից մեկը, որպեսզի մենք, նովելս լսելուց հետո,— եթե
նույնիսկ մեր պակասությունների պատճառով չենք կարողացել մեկնումեկի
բարեկամությունը շահել,— գոնե բավականություն զգանք նրան ծառայություն
մատուցելու համար, հուսալով, որ երբևէ հատուցված կլինենք։

Եվ այսպես, ասեմ պիտի, որ, ինչպես ոմանք պատմում են, Ֆրիդրիխ Առաջին կայսեր
օրոք քրիստոնյաները համընդհանուր արշավանք էին սարքել սուրբ երկիրն
ազատելու համար։ Առաջուց այդ մասի լսած լինելով, արիասիրտ թագավոր և այն
ժամանակ Բաբելոնի սուլթան Սալադինը որոշել էր իր աչքով տեսնել, թե
քրիստոնյա իշխանավորներն ինչպե՛ս են պատրաստվում այդ արշավանքին, որպեսզի
կարողանար ավելի լավ նախապատրաստվել։ Եվ ահա, կարգավորելով Եգիպտոսում
ունեցած բոլոր գործերը և ձևացնելով, թե ուխտագնացության է դիմում, նա
ճանապարհ ընկավ վաճառականի հագուստով, հետը տանելով միայն իր երկու գլխավոր
և ամենախելոք պալատականներին և երեք սպասավոր։ Նա արդեն անցել էր քրիստոնյա
շատ երկրներ և լեռներն անցնելու համար ճանապարհը շարունակում էր
Լոմբարդիայի վրայով, երբ մի օր իրիկնապահին, Միլանի և Պավիայի միջև ընկած
ճանապարհին, հանդիպեց Տորելլո դի Իստրիա անունով պավիացի մի ազնվականի, որը
ծառաներին, շներին ու բազեներին առած գնում էր ուրախ ժամանակ անցկացնելու
Տիսինոյում գտնվող իր հիանալի կալվածքում։ Ճամփորդներին տեսնելով, մեսսեր
Տորելլոն հասկացավ, որ նրանք նշանավոր մարդիկ և օտարերկրացի են, ու
ցանկացավ պատվել։ Այդ պատճառով էլ, երբ Սալադինը նրա ծառաներից մեկին
հարցրեց, թե դեռ ինչքա՞ն ճանապարհ կա մինչև Պավիա հասնելը և արդյոք ինքը
կկարողանա՞ ժամանակին մտնել քաղաք, Տորելլոն թույլ չտվեց ծառան պատասխանի,
այլ ինքն ասաց. «Պարոնա՛յք, դուք չեք կարողանա հասնել այն ժամանակ, որ
հնարավոր լինի ներս մտնել»։— «Այդ դեպքում,— ասաց Սալադինը,— քանի որ
մենք օտարականներ ենք, բարի եղեք ասել, թե որտե՞ղ ավելի լավ կլինի
իջևանենք»։— «Սիրո՛վ,— պատասխանեց մեսսեր Տորելլոն,— հենց նոր ես
ուզում էի ծառաներիցս մեկին մի գործով ուղարկել Պավիային մոտիկ մի տեղ։ Ես
նրան կդնեմ ձեզ հետ, և նա ձեզ այնպիսի տեղ կտանի, ուր գիշերը շատ լավ
կհանգստանաք»։ Մոտենալով իր ծառաներից ամենաաչքաբացին, մեսսեր Տորելլոն
նրան սովորեցրեց, թե ի՛նչ պետք է անի, ապա ճամփեց նրանց հետ, իսկ ինքը շտապ
հասնելով իր կալվածքը՝ պատվիրեց որքան կարելի է լավ ընթրիք պատրաստել և
սեղանը բացել պարտեզում, և, երբ ամեն ինչ պատրաստ էր, դուրս եկավ դարբասի
մոտ հյուրերին սպասելու։

Ծառան, այն նշանավոր անձանց հետ դեսից-դենից զրուցելով, զարտուղի
ճանապարհներով նրանց տարավ հասցրեց իր տիրոջ կալվածքը, այնպես որ նրանք
գլխի չընկան։ Նրանց տեսնելուն պես Տորելլոն ընդառաջ գնաց և ծիծաղելով ասաց.
«Բարի գալո՜ւստ, պարոնա՛յք»։ Սալադինը շատ խորաթափանց մարդ լինելով՝
հասկացավ, որ ասպետը վախեցել է, թե իրենք կարող էին հրավերը չընդունել, եթե
հրավիրեր ճանապարհին հանդիպած ժամանակ, այդ պատճառով էլ տուն է բերել
խորամանկության դիմելով, որպեսզի չկարողանային մերժել երեկոն իր հետ
անցկացնելու խնդրանքը։ Եվ մեսսեր Տորելլոյի ողջույնին պատասխանելով, նա
ասաց. «Մեսսերե, եթե կարելի լիներ նրբանկատ մարդկանցից գանգատվել, մենք
ձեզնից պիտի գանգատվեինք այն բանի համար, որ դուք մեզ,— որ մի բարև
տալուց բացի ոչնչով արժանի չէինք ձեր սիրալիր վերաբերմունքին,—
հարկադրեցիք (էլ չասած, որ ճանապարհից ետ գցեցիք) ընդունել այնքան մեծ
շնորհ, որպիսին է ձերը»։ Ասպետը, որ խելոք էր ու ճարտարախոս, ասաց.
«Պարոնա՛յք, ձեր նկատմամբ ցուցաբերածս ուշադրությունը չնչին պիտի լինի այն
ուշադրության համեմատությամբ, որին, դուք ձեր տեսքից դատելով, արժանի եք,
բայց, իսկապես, Պավիայից դուրս ոչ մի հարմար իջևան չպիտի գտնեիք, ուստի մի՛
գանգատվեք, եթե պակաս անհարմարություններ ունենալու համար ճանապարհից
փոքր-ինչ շեղվել եք»։

Մինչ նա խոսում էր, ծառաներր մոտեցան հյուրերին և, երբ նրանք ձիերից իջան,
ընդունեցին ու տեղավորեցին, իսկ մեսսեր Տորելլոն այն երեք նշանավոր անձանց
առաջնորդեց նրանց համար պատրաստված սենյակները, հրամայեց նրանց ոտնամանները
հանել, զովանալու համար ընտիր գինիներ մատուցել, և հաճելի զրույցով
զբաղեցրեց, մինչև որ կարելի լիներ ընթրել։ Սալադինը, նրա ուղեկիցներն ու
բոլոր սպասավորները լատին լեզուն գիտեին, այդ պատճառով ամեն ինչ լավ
հասկանում և հասկացնում էին, և նրանցից յուրաքանչյուրին թվում էր, թե
ասպետն ամենախելոք, ամենարարեկիրթ ու պերճախոս մարդն է, որ իրենք երբևէ
տեսել են, իսկ մեսսեր Տորելլոն իր հերթին մտածում էր, թե նրանք ավելի
նշանավոր ու ծանրակշիռ մարդիկ են, քան մինչ այդ կարծել էր, ուստի ներքուստ
վշտացած էր, որ այդ երեկո հնարավորություն չուներ նրանց մեծ խնջույքով
մեծարելու, դրա համար էլ որոշեց այդ բանն առավոտյան անել։ Եվ նա իր
ծառաներից մեկին՝ բացատրելով, թե ի՛նչ է մտադիր անել, ուղարկեց Պավիա,—
որ շատ մոտ էր և որի դարբասներից ոչ մեկը երբեք չէին փակում,— իր կնոջ
մոտ, որը շատ խելացի և վեհանձն տիկին էր։ Այդ անելուց հետո նշանավոր
հյուրերին առաջնորդելով պարտեզը, նա շատ քաղաքավարի կերպով նրանց հարցրեց,
թե ովքե՞ր են, և Սալադինը այսպես պատասխանեց. «Մենք կիպրոսցի վաճառականներ
ենք և մեր գործերով գնում ենք Փարիզ»։ Այնժամ մեսսեր Տորելլոն ասաց. «Թող
հաճո լինի աստծուն, որ մեր երկիրն այնպիսի ազնվածին մարդիկ տա, որպիսի
վաճառականներ է տալիս ինչպես տեսնում եմ, Կիպրոսը»։ Մինչ նրանք դեսից֊դենից
զրուցում էին, հասավ ընթրելու ժամանակը, ուստի նա հյուրերին հրավիրեց սեղան
նստել և, չնայած որ ընթրիքը նախատեսված չէր, նրանց հյուրասիրեցին շատ լավ և
մեծ կարգ ու կանոնով։ Շատ չէր անցել, որ սեղանը հավաքել էին, բայց հյուրերի
հոգնածությունը նկատելով՝ մեսսեր Տորելլոն նրանց շքեղ մահիճներ տրամադրեց,
ապա շուտով ինքն էլ գնաց քնելու։

Պավիա ուղարկված ծառան տիրոջ ապսպրանքը հայտնեց տիրուհուն, որ կանացի
շրջահայեցությամբ, բայց և արքայաբար, մեսսեր Տորելլոյի բարեկամներից ու
սպասավորներից շատերին շտապ կանչել տալով՝ պատվիրեց մեծ տոնախմբության
պատրաստություն տեսնել, ջահերի լույսով գնալ ու խնջույքի հրավիրել բազում
երևելագույն քաղաքացիների, հավաքել գործվածքներ, մահուդեղեն և մորթիներ և
անել այն ամենը, որ ամուսինը ապսպրել էր։ Երբ օրը բացվեց ու նշանավոր
անձինք արթնացան, մեսսեր Տորելլոն նրանց հետ միասին ձի հեծավ, պատվիրեց իր
բազեները բերել և, հյուրերին առաջնորդելով մոտակա ծանծաղուտը, ցույց տվեց,
թե դրանք ինչպես են թռչում, իսկ երբ Սալադինը հարցրեց, թե արդյոք իրենց ո՞վ
կտանի Պավիա՝ ամենալավ հյուրանոցը, մեսսեր Տորելլոն ասաց. «Ես կտանեմ,
քանզի այնտեղ գործ ունեմ»։ Հյուրերը նրա ասածին հավատալով շատ գոհ մնացին և
նրա հետ միասին ճանապարհ ընկան։

Արդեն ժամը երեքն էր, որ նրանք հասան քաղաք. կարծելով, թե ամենալավ
հյուրանոցն են գնում, նրանք մեսսեր Տորելլոյի հետ ժամանեցին նրա տունը, ուր
նշանավոր հյուրերին ընդունելու համար արդեն հավաքվել էին հիսունի չափ
լավագույն քաղաքացիներ, որոնք իսկույն ևեթ վազեցին ու բռնեցին նրանց ձիերի
սանձերն ու ասպանդակները։ Այդ տեսնելով, Սալադինը և նրա ուղեկիցները շատ
լավ հասկացան, թե բանն ինչ է, և ասացին. «Մեսսեր Տորելլո, սա բոլորովին այն
չէ, որ մենք ձեզնից խնդրեցինք, դուք երեկ գիշեր արդեն բավականաչափ բան
արեցիք մեզ համար, և արեցիք շատ ավելին, քան մենք ցանկանում էինք, ուստի
լավ կլիներ մեզ թույլ տայիք մեր ճանապարհը շարունակել»։ Նրա այդ խոսքին
մեսսեր Տորելլոն պատասխանեց. «Պարոնա՛յք, այն, որ գիշերն արվել է ձեզ
համար, ես պարտական եմ բախտին, որ մեզ հանդիպեցրեց ճանապարհին այնպիսի մի
ժամի, որ դուք անհրաժեշտաբար ստիպված եղաք մտնել իմ տնակը։ Իսկ գալով այս
առավոտին, դրա համար ես և ձեզ շրջապատող այս բոլոր երևելի մարդիկ պարտական
ենք ձեզ, և եթե դուք վայելուչ կհամարեք նրանց հետ ճաշելուց հրաժարվել, ապա,
եթե ցանկանում եք, այդպես վարվեցեք»։

Այդ խոսքերից զինաթափ լինելով, Սալադինն ու նրա ուղեկիցները ձիերից իջան և,
անվանի մարդկանց խնդագին ողջույնն առնելուց հետո առաջնորդվեցին իրենց համար
շքեղաբար հարդարված սենյակները։ Երբ ձեռքերը լվալու ջուրը մատուցվեց, նրանք
սեղան նստեցին, և նրանց մեծ կարգ ու կանոնով, հիանալի հյուրասիրեցին,
մատուցելով բազում կերակուրներ, այնպես որ, եթե կայսր եկած լիներ՝ անհնար
կլիներ ավելի մեծ պատիվ աալ։ Եվ չնայած որ Սալադինն ու նրա ուղեկիցները մեծ
իշխանավորներ էին և սովոր էին մեծ շքեղության, այդ ամենի վրա շատ զարմացան
և համարեցին շատ մեծ շքեղություն, նկատի ունենալով ասպետի կարողությունը և
գիտենալով, որ նա հասարակ քաղաքացի է, այլ ոչ թե սինյոր։

Երբ ճաշն ավարտվեց և սեղանը հավաքեցին, նրանք մի որոշ ժամանակ դեսից֊դենից
զրուցեցին, իսկ քանի որ սաստիկ շոգ էր՝ պավիացի քաղաքացիները Տորելլոյի
հայեցողությամբ գնացին հանգստանալու, իսկ նա մնալով իր երեք հյուրերի մոտ՝
նրանց հետ միասին մտավ մի սենյակ և, որպեսզի տանը չմնար ոչ մի թանկագին
բան, որ նրանց ցույց տված չլիներ, պատվիրեց իր հարգարժան կնոջը կանչել։
Կինը, գեղեցիկ ու բարձրահասակ, շքեղ հագուստ զգենած, իր երկու հրեշտականման
փոքրիկ տղաների ձեռքը բռնած, մոտեցավ հյուրերին և սիրտլիր բարևեց, Տիկնոջը
տեսնելով, հյուրերը ոտքի կանգնեցին, ընդունեցին հարգանոք, նստեցրին իրենց
միջև և սկսեցին փաղաքշել նրա սիրունիկ տղաներին։ Երբ տիկինը հյուրերի հետ
հաճելի զրույցի բռնվեց, իսկ մեսսեր Տորելլոն մի որոշ ժամանակով դուրս էր
եկել, նա սիրալիր կերպով նրանց հարցրեց, թե որտեղի՞ց են եկել և ո՞ւր են
գնում, և այդ հարցին հյուրերը պատասխանեցին նույն կերպ, ինչպես պատասխանել
էին մեսսեր Տորելլոյին։ Այնժամ դաման ուրախացած ասաց. «Որ այդպես է, ինչպես
տեսնում եմ, իմ կանացի շրջահայեցողությունն օգտակար է լինելու, ուստի
խնդրում եմ շնորհ անեք չհրաժարվել և չխորշել այն համեստ նվերից, որ
կպատվիրեմ բերել այստեղ։ Բայց նկատի ունենալով այն հանգամանքը, որ կանայք
իրենց համեստ հասկացողության պատճառով համեստ էլ նվերներ են տալիս, խնդրում
եմ այն ընդունել ավելի հաշվի առնելով նվիրողի բարի մտադրությունը, քան
նվերի արժեքը»։ Եվ պատվիրելով յուրաքանչյուրի համար բերել երկու հագուստ,
մեկը մահուդե, իսկ մյուսը մորթե աստառով, այնպիսի հագուստներ, որ հագնում
են ոչ թե քաղաքացիները կամ վաճառականները, այլ սինյորները, երեքական ձեռք
էլ դիպակյա հագուստ և նրբակար սպիտակեղեն, նա ասաց. «Ընդունեցեք այս.
ամուսնուս հագուստն էլ նույն կտորից եմ կարել տվել, ինչ որ ձերը։ Ինչ
վերաբերում է մյուս բաներին, ապա, նկատի առնելով, որ դուք ձեր կանանցից
հեռու եք և երկար ճանապարհ պիտի անցնեք, ինչպես և գիտենալով, որ
վաճառականները սովոր են մաքրության և խնամքի, կարծում եմ, որ դրանք, չնայած
որ փոքրարժեք բաներ են, ձեզ պետք կգան»։ Նշանավոր հյուրերը զարմացան, լավ
հասկանալով, որ մեսսեր Տորելլոն իրենց պատվելով աչքաթող չի արել և ոչ մի
մանրուք, և, տեսնելով բոլորովին էլ ոչ վաճառականական հագուստների
շքեղությունը, սկսեցին միտք անել, որ չլինի թե իրենց ճանաչել են, և
այնուհանդերձ նրանցից մեկը նրա կնոջն այսպես պատասխանեց. «Մադոննա, մեծ են
նվերերն այս, և մեզ համար այնքան էլ հեշտ չէր լինի դրանք ընդունել, եթե
չստիպեր ձեր թախանձանքը, որին անհնար է մերժմամբ պատասխանել»։ Երբ այդ
ամենն արվել էր և մեսսեր Տորելլոն վերադարձավ, նրա կինը հյուրերին աստծո
ողորմությանը հանձնելով՝ հրաժեշտ տվեց և գնաց նրանց սպասավորներին ևս
արժանապատշաճ նվերներ տալու։

Մեսսերե Տորելլոն երկար խնդրելուց հետո կարողացավ հյուրերին համոզել, որ
ամբողջ օրը իր մոտ անցկացնեն, և նրանք, իրենց քունն առնելով, հագնվեցին և
մեսսեր Տորելլոյի հետ ձիով գնացին քաղաքում փոքր-ինչ զբոսնելու, իսկ երբ
ընթրելու ժամը եկավ՝ փառավորապես ընթրեցին անվանի այլ հյուրերի
ընկերակցությամբ, ապա ժամանակին գնացին քնելու։ Լույսը բացվելուն պես,
արթանանալով և վեր կենալով նրանք իրենց հոգնած ձիերի փոխարեն տեսան երեք
խոշոր ու գեղեցիկ շքերթի նժույգներ, իսկ սպասավորների ձիերի փոխարեն՝
առույգ և ուժեղ ձիեր։ Այդ տեսնելով, Սալադինն իր ուղեկիցներին ասաց.
«Աստված վկա, սրա պես նրբանկատ, ուշադիր ու կատարյալ մարդ չի եղել, և եթե
քրիստոնյա թագավորները նույնքան թագավոր են, որքան սա՝ ասպետ, ապա Բաբելոնի
սուլթանը չի կարող դիմադրել նույնիսկ նրանցից մեկին, ուր մնաց թե բոլորին,
որոնք, ինչպես տեսնում ենք, պատրաստվում են նրա վրա հարձակվել»։
Հասկանալով, որ մերժելն անհնար կլինի, նրանք քաղաքավարի կերպով
շնորհակալություն հայտնեցին ու հեծան ձիերը։ Մեսսեր Տորելլոն իր բազում
ընկերակիցներով հյուրերին ուղեկցեց մինչև քաղաքից դուրս և դեռ բավական
հեռու, ու թեև Սալադինր տխուր էր մեսսեր Տորելլոյից բաժանվելու համար (կարճ
ժամանակում այնպե՜ս էր նրան սիրել), այնուամենայնիվ, շտապելով ճանապարհ
ընկել, նրան խնդրեց ետ դառնալ։ Իսկ ասպետը, չնայած որ իր համար դժվար էր
նրանցից բաժանվել, ասաց. «Պարոնայք, քանի որ ցանկանում եք՝ ետ կդառնամ,
բայց և կասեմ հետևյալը. ես չգիտեմ, թե դուք ովքեր եք, և այդ մասին չեմ
ուզում իմանալ ավելին, քան դուք կցանկանայիք, սակայն, ով էլ որ լինեք, այս
անգամ ես չհամոզվեցի, որ վաճառականներ եք։ Տե՛րը ձեզ պահապան»։ Սալադինը,
որ մեսսեր Տորելլոյի բոլոր ուղեկիցներին արդեն հրաժեշտ էր տվել, ասաց.
«Մեսսերե, դեռևս կարող է պատահել, որ մեր ապրանքը ձեզ ցույց տանք և դրանով
ձեր համոզվածությունն ամրապնդենք։ Տե՛ր ընդ ձեզ»։

Եվ այդպես ահա, Սալադինը ճանապարհ ընկավ իր ուղեկիցների հետ, շատ
ցանկանալով հետագայում, եթե իր սպասած պատերազմից կենդանի մնար ու
հարստությունից չզրկվեր, մեսսեր Տորելլոյին պատվել ոչ պակաս, քան նա էր
իրեն պատվել, և ուղեկիցների հետ շատ խոսեց մեսսեր Տորելլոյի, նրա կնոջ, նրա
արածների և վարմունքի մասին, ամեն անգամ ավելի ու ավելի գովելով այդ ամենը։
Եվ այն բանից հետո, երբ նա, ոչ առանց մեծ դժվարությունների, պտտեց ամբողջ
Արևմուտքը, նավ նստեց և, իր ուղեկիցների հետ վերադառնալով Ալեքսանդրիա,
գործերին լիովին ծանոթացած, սկսեց պաշտպանվելու պատրաստություն տեսնել։

Մեսսեր Տորելլոն Պավիա վերադառնալուց հետո երկար ժամանակ միտք էր անում, թե
ովքե՞ր կարող էին լինել այն երեք հյուրերը, սակայն երբեք, նույնիսկ մոտավոր
կերպով, իսկությունը չկռահեց։ Երբ հասավ խաչակրաց արշավանքի ժամանակը և
ամեն կողմից մեծ պատրաստություն էին տեսնում, մեսսեր Տորելլոն, չնայած կնոջ
լաց ու պաղատանքին, նույնպես որոշեց գնալ։ Պատրաստելով ինչ որ պետք էր և
հեծնելով ձին, նա իր կնոջը, որին շատ էր սիրում, ասաց. «Կի՛ն, ինչպես
տեսնում ես, այս արշավանքին գնում եմ որքան իմ աշխարհիկ պատվի, նույնքան և
հոգուս փրկության համար. մեր բոլոր գործերն ու պատիվը քեզ եմ հանձնարարում.
բայց քանի որ վերադարձիս վստահ չեմ այնքան, որքան գնալուս, քանզի կարող է
հազար ու մի բան պատահել, ցանկան ում եմ քեզնից մի շնորհ խնդրել. ինչ էլ որ
ինձ պատահելու լինի, եթե հավաստի տեղեկություն չունենաս՝ ողջ եմ, թե մեռած,
սպասիր և նորից մի ամուսնանա, մինչև որ գնալուս այս օրից չանցնի մեկ տարի,
մեկ ամիս և մեկ օր»։ Կինը լալով ասաց. «Մեսսերե Տորելլո, չգիտեմ ինչպե՞ս
կդիմանամ վշտին, որի մեջ ինձ թողնում եք ձեր գնալով, բայց եթե կյանքս վշտից
ավելի զորեղ գտնվի և ձեզ որևէ բան պատահի, կարող եք ապրել ու մեռնել այն
հաստատ համոզմամբ, որ ես ապրելու և մեռնելու եմ որպես մեսսեր Տորելլոյի
կինը, հավատարիմ մնալով նրա հիշատակին»։ Այնժամ մեսսեր Տորելլոն ասաց. «Ես
միանգամայն համոզված եմ, կի՛ն, որ, եթե դա քեզնից կախված լինի, ամեն ինչ
կլինի այնպես, ինչպես խոստանում ես, բայց դու ջահել ես, գեղեցիկ, լավ
տոհմից սերված, շատ արժանիքներ ունես և դրանք հայտնի են ամենուր, այդ իսկ
պատճառով չեմ կասկածում, որ եթե իմ ողջության մասին տարակույսներ ծագեն,
զարմիկ և անվանի մարդկանցից շատերը կսկսեն եղբայրներիդ ու ազգականներիդ
դիմել քեզ հետ ամուսնանալու խնդրանքով, իսկ դու, թեկուզև ցանկանաս, նրանց
հետապնդումներից չես կարողանա պաշտպանվել և ճարահատյալ պետք է տեղի տաս
նրանց ցանկությանը։ Այդ է պատճառը, որ քեզ խնդրում եմ սպասել այդքան, այլ
ոչ ավելի»։ Կինը պատասխանեց. «Կարեցածիս չափ կանեմ այն ամենը, որ ձեզ
ասացի, բայց եթե նույնիսկ ստիպված լինեմ այլ կերպ վարվելու, անպայման ձեր
պատվերր կկատարեմ։ Աստծուն աղոթում եմ, որ այդ ժամանակամիջոցում ո՛չ ինձ,
ո՛չ էլ ձեզ այդպիսի դժբախտության չհասցնի»։ Այդ ասելուց հետո նա լալով
գրկեց մեսսեր Տորելլոյին և, մատից մի մատանի հանելով, տվեց նրան ու ասաց.
«Եթե պատահի, որ մեռնեմ ձեզ չտեսած, այս մատանուն նայելիս հիշեցեք ինձ»։
Մատանին վերցնելով, մեսսեր Տորելլոն հեծավ ձին, բոլորին հրաժեշտ տվեց ու
ճանապարհ ընկավ։

Իր ուղեկիցների հետ հասնելով Ջենովա և այստեղ մի թիանավ նստելով, նա
ճանապարհվեց և շատ չանցած հասավ Աքրա, ուր միացավ բրիստոնեից մի այլ զորքի,
որի մեջ սաստիկ հիվանդություններ ու մահտարաժամ էր ծայր առել։ Մինչդեռ
մահտարաժամը շարունակվում էր, Սալադինը, չգիտեմ իր խորամանկության, թե
հաջողության շնորհիվ, մահից փրկված գրեթե բոլոր քրիստոնյաներին առանց կռվի
գերի վերցրեց և, խմբերի բաժանելով, բանտ նստեցրեց տարբեր քաղաքներում։ Ի
թիվս այլոց գերի ընկավ ու Ալեքսանդրիայում բանտ դրվեց և մեսսեր Տորելլոն։
Ոչ մի ծանոթ չունենալով և վախենալով, որ չլինի թե մեկնումեկն իրեն ճանաչի,
նա անհրաժեշտության բերմամբ զբաղվում էր թռչուններ ընտելացնելով, որի մեջ
շատ վարպետ էր, այդ պատճառով էլ նրա համբավը հասել էր Սալադինին, որը նրան
բանտից ազատել տալով՝ որպես բազեպանի պահում էր իր մոտ։ Մեսսեր Տորելլոն,
որին Սալադինը պարզապես անվանում էր քրիստոնյա և չէր ճանաչել (ինչպես և
Տորելլոն՝ նրան), հոգով ու մտքով Պավիայում էր և մի քանի անգամ փորձել էր
փախչել, բայց չէր հաջողվել։ Այդ էր պատճառը, որ երբ մի քանի ջենովացի
պատվիրակներ իրենց համաքաղաքացիներին փրկագնելու առաքելությամբ եկել էին
Սալադինի մոտ և արդեն մտադիր էին վերադառնալ, նա մտածեց կնոջը գրել, թե ողջ
է և ջանում է որքան հնարավոր է շուտ վերադառնալ նրա մոտ, ուստի թող իրեն
սպասի, և այդպես էլ արեց ու ջենովացի պատվիրակներից մեկին, որին ճանաչում
էր, խնդրեց այնպես անել, որ նամակն ընկնի իր հորեղբոր՝ Չիլ դը Օրոյի սբ.
Պետրոս վանքի աբբահոր ձեռքը։

Մինչ մեսսերե Տորելլոն այս կացության մեջ էր, եղավ որ մի անգամ, երբ
Սալադինը նրա հետ զրուցում էր իր թռչունների մասին, մեսսեր Տորելլոն ժպտաց
և այնպիսի մի շարժում արեց, որի վրա Պավիայում, նրա տանը եղած ժամանակ, նա
առանձնապես ուշադրություն էր դարձրել։ Այդ շարժումը տեսնելով, Սալադինը
հիշեց մեսսեր Տորելլոյին, սկսեց խոսակցին ուշիուշով նայել, և նրան թվաց, որ
դա հենց նա է, այդ պատճառով էլ խոսքը կիսատ թողեց ու հարցրեց. «Ասա ինձ,
քրիստոնյա՛, դու Արևմուտքի ո՞ր երկրից ես»։— «Տե՛ր իմ,— պատասխանեց
մեսսեր Տորելլոն,— ես լոմբարդացի եմ, Պավիա կոչված քաղաքից, հասարակ
ծագում ունեցող աղքատ մի մարդ»։ Երբ Սալադինն այդ լսեց, ապա, այլևս, գրեթե
ոչ մի տարակույս չունենալով, ուրախացավ ու ինքն իրեն ասաց. «Աստված ինձ
առիթ է ընծայել նրան ցույց տալու, թե իր հյուրընկալությունը որքա՜ն թանկ էր
ինձ համար», և մեսսեր Տորելլոյին ոչինչ չասելով, պատվիրեց մի սենյակում
դասավորել իր բոլոր հագուստները, ապա նրան տարավ այնտեղ ու ասաց. «Հապա
նայիր, քրիստոնյա՛, արդյոք սրանց մեջ չկա՞ն այնպիսի զգեստներ, որ դու երբևէ
տեսած լինես»։ Մեսսեր Տորելլոն սկսեց նայել և նկատեց այն հագուստները, որ
կինը նվիրել էր Սալադինին. չենթադրելով, սակայն, որ դրանք հենց այն
հագուստներն են, նա այնուամենայնիվ ասաց. «Տեր իմ, ոչ մեկն ինձ ծանոթ չէ.
ճիշտ է, այս երկուսը նման են այն զգեստներին, որ ես մի ժամանակ հագել էի իմ
տանը իջած երեք վաճառականների հետ»։

Այնժամ Սալադինը, այլևս չկարողանալով դիմանալ, քնքշաբար գրկեց նրան ու
ասաց. «Դուք մեսսեր Տորելլո դը Իստրիան եք, իսկ ես՝ մեկն այն
վաճառականներից, որոնց ձեր կինը այս հագուստները տվեց, հիմա հասել է
ժամանակը՝ ձեզ ցույց տալու իմ ապրանքը և դրանով ձեր համոզմունքն
ամրապնդելու, ինչպես այն ժամանակ մեկնելիս ասացի, որ կարող է այդպիսի բան
պատահել»։ Այդ լսելով, մեսսեր Տորելլոն ուրախացավ, բայց և ամաչեց.
ուրախացավ, որ այդպիսի հյուր էր ընդունել, և ամաչեց, որ, իր կարծիքով, նրան
լավ չէր պատվել։ Այնժամ Սալադինն ասաց. «Մեսսեր Տորելլո, քանի որ աստված
ինքն է ձեզ ուղարկել ինձ մոտ, ուրեմն գիտցեք, որ այժմ ոչ թե ես, այլ դուք
եք այստեղ տեր ու տիրական»։ Երկուսն էլ ուրախացած, ողջունեցին միմյանց, իսկ
Սալադինը, պատվիրելով մեսսեր Տորելլոյին արքայական զգեստներ հագցնել, նրան
տարավ իր ավագ իշխանների մոտ, շատ գովեց նրա վեհանձնությունը և հրամայեց,
որ յուրաքանչյուրը, ում համար իր ողորմածությունը թանկ է, նրան մեծարի
ինչպես իրեն, և դրանից հետո յուրաքանչյուրն այդպես էր վարվում, մանավանդ
այն երկու իշխանները, որ Սալադինի հետ եղել էին նրա տանը։

Անսպասելի մեծ փառքը, որին արժանացել էր մեսսեր Տորելլոն, նրա մտքերը
փոքր-ինչ շեղել էր Լոմբարդիայից, մանավանդ որ նա համոզված էր, որ իր նամակը
հասել է հորեղբորը։ Այն օրը, երբ Սալադինր գերի էր վերցրել քրիստոնյաների
զորքը, նրանց մեջ մեռել էր և հողին հանձնվել մի ոչ մեծ արժանիքների տեր
պրովանսացի ասպետ, անունր Տորելլո դի Դինես։ Ահա թե ինչու յուրաքանչյուրը,
ով եղել էր զորքի մեջ, ուր մեսսեր Տորելլոն հայտնի էր իր վեհանձնությամբ,
լսելով, թե «մեսսեր Տորելլոն մեռել է»,— մտածել էր, թե դա մեսսեր Տորելլո
դր Իստրիան պետք է եղած լինի, այլ ոչ թե Տորելլո Դինեսը։ Գերի ընկնելու
հանգամանքն էլ, որ զուգադիպել էր դրան, հնարավորություն չէր տվել
թյուրիմացությունը պարզելու, այդ իսկ պատճառով շատ իտալացիներ վերադարձան
այդ լուրը տանելով, իսկ նրանց մեջ գտնվեցին և այնքան անձնապաստան մարդիկ,
որ հանդգնում էին ասել, թե նրան տեսել են մեռած և թաղմանը ներկա եղել։ Այդ
բոլոր լուրերը, հասնելով նրա կնոջն ու ազգականներին, անասելի վիշտ
պատճառեցին ոչ միայն նրանց, այլև յուրաքանչյուրին, ով նրան ճանաչում էր։

Երկար կլիներ պատմել, թե որքան մեծ վիշտ զգաց, որքան լացուկոծ արեց նրա
կինը, որը մի քանի ամիս շարունակ ողբալուց հետո սկսեց պակաս ողբալ, երբ
Լոմբարդիայի ամենաերեելի մարդկանցից շատերը նրա ձեռքն էին խնդրում, իսկ
եղբայրներն ու ազգականները համոզում էին, որ նորից ամուսնանա։ Նա,
հոնգուր֊հոնգուր լալով, բազմիցս հրաժարվեց այդ բանն անել, բայց վերջապես
ստիպված եղավ հարազատների ուզածին պես վարվել, պայմանով, որ մինչև մեսսեր
Տորելլոյին խոստացած ժամկետը չլրանա, կսպասի և մարդու չի գնա։

Մինչդեռ Պավիայում կնոջ գործերն այդ վիճակի մեջ էին և թերևս մի շաբաթ էր
մնացել մինչև այն ժամկետը, երբ նա պետք է ամուսնանար, եղավ որ օրերից մի օր
մեսսեր Տորելլոն Ալեքսանդրիայում հանդիպեց մի մարդու, որը, ինչպես ինքր
տեսել էր, պատվիրակների հետ նստել էր Ջենովա գնացող թիանավը. այդ պատճառով
էլ պատվիրելով նրան իր մոտ կանչել, հարցրեց, թե ինչպե՞ս են ճանապարհորդել և
ե՞րբ են հասել Ջենովա։ Նրա հարցին այն մարդը այսպես պատասխանեց. «Պարո՛նս,
ինչպես լսեցի Կրետեում, ուր ես մնացել էի, թիանավի ճանապարհորդությունը
դժբախտ է եղել, քանզի Սիցիլիայի մոտ վտանգավոր հյուսիսային քամի է
բարձրացել, նրանց քշել Բերբերիայի ծանծաղուտներր, ոչ ոք չի փրկվել, և, ի
միջի այլոց, այնտեղ զոհվել են և իմ երկու եղբայրները»։ Մեսսեր Տորելլոն,
հավատալով նրա խոսքերին, որոնք միանգամայն ճշմարիտ էին, հիշելով, որ կնոջից
խնդրած ժամկետը մի քանի օր հետո լրանալու է և նկատի ունենալով, որ իր
վիճակի մասին Պավիայում ոչինչ չգիտեն, համոզված էր, որ կինը նորից
ամուսնացել է, և այդ պատճառով այնպիսի վշտի մեջ ընկավ, որ, որոշած լինելով
մեռնել, չէր ուզում ո՛չ բան ուտել, ո՛չ անկողին մտնել։

Երբ Սալադինը, որ մեսսեր Տորելլոյին շատ էր սիրում, այդ լսեց, գնաց մոտը և,
շատ թախանձելուց հետո նրա վշտի ու հիվանդության պատճառն իմանալով, շատ
կշտամբեց, որ այդ մասին իրեն չէր ասել, ապա խնդրեց հանգստանալ,
հավատացնելով, որ եթե իրեն լսի՝ ինքն այնպես կանի, որ նա նշանակված
ժամկետին կլինի Պավիայում, և պատմեց, թե ինչպե՛ս է անելու այդ բանը։

Մեսսեր Տորելլոն հավատաց Սալադինի ասածին, և, շատ անգամ լսած լինելով, որ
դա հնարավոր բան է և հաճախ է արվել, սրտապնդվեց և սկսեց Սալադինին խնդրել,
որ շտապի։ Սալադինը իր դիագուշակներից մեկին, որի վարպետությունն արդեն
փորձել էր, հրամայեց հնար գտնել մեսսեր Տորելլոյին մի գիշերվա մեջ, մահճի
վրա պառկած, տեղափոխելու Պավիա։ Դիագուշակը պատասխանեց, թե ամեն ինչ կարվի,
բայց հենց մեսսեր Տորելլոյի օգտի համար՝ նրան պետք է քնացնել։ Այդ գործը
կարգավորելուց հետո Սալադինը վերադարձավ մեսսեր Տորելլոյի մոտ և տեսնելով,
որ նա հաստատ որոշել է հնարավորության դեպքում նշանակված ժամկետին ընկնել
Պավիա, իսկ եթե գա հնարավոր չլինի՝ մեռնել, այսպես ասաց. «Մեսսեր Տորելլո,
եթե ձեր կնոջը սրտանց սիրում եք և վախենում, թե միգուցե նա ուրիշի կին
դառնա, ապա, աստվա՜ծ վկա, դրա համար ձեզ չեմ կարող մեղադրել, քանի որ
կյանքումս իմ տեսած բոլոր կանանց մեջ նա է այն կինը, որի վարքն ու բարքը և
վարվեցողությունը (մի կողմ թողած գեղեցկությունը, որը ոչ այլ ինչ է, եթե ոչ
մի անցավոր ծաղիկ) իմ կարծիքով արժանի են մեծագույն գովեստի և սիրո։ Քանի
որ բախտը ձեզ գցել է այստեղ, ինձ շատ հաճելի կլիներ, որ ինչքան մեզ
վիճակված է ապրել՝ ապրեինք միասին և որպես հավասար իշխանավորներ
կառավարեինք ինձ պատկանող թագավորությունը, բայց քանի որ աստված ինձ այդ
բախտին չի արաժանացրել, քանզի որոշել եք կա՛մ մեռնել, կա՛մ նշանակված
ժամկետին լինել Պավիայում, ինձ շատ ցանկալի կլիներ այդ մասին ժամանակին
իմանալ, որպեսզի կարողանայի ձեզ տուն հասցնել այնպիսի պատիվներով, այնպիսի
շուքով ու շքախմբով, որոնց ձեր վեհանձնությունն արժանի է. բայց քանի որ ինձ
այդ էլ չի տրված, իսկ դուք ցանկանում եք իսկույն ևեթ այնտեղ լինել, ձեզ տեղ
կհասցնեմ ինչպես որ կարող եմ և այն եղանակով, որ ասել եմ»։ Պատասխան տվեց
մեսսեր Տորելլոն և ասաց. «Տե՛ր իմ, առանց այդ խոսքերի էլ ձեր գործերն ինձ
բավականաչափ ապացուցել են ձեր բարեհաճությունը, որին երբեք այդ աստիճան
արժանի չեմ եղել։ Ես կապրեմ ու կմեռնեմ՝ լիովին հավատալով ձեր բոլոր
ասածներին, եթե անգամ դրանք ասած չշինեիք, բայց քանի որ արդեն այդպիսի բան
եմ որոշել, խնդրում եմ ինչ որ ինձ համար անելու եք, շուտ անեք, քանզի վաղը
վերջին օրն է, երբ պարտավոր են ինձ սպասել»։ Սալադինը պատասխանեց, թե
անտարակույս ամեն ինչ պատրաստ է արդեն։

Մյուս օրը, մտադրվելով նրան գիշերը ուղարկել, Սալադինը պատվիրեց արքունի
մեծ դահլիճում մի հիանալի ու շքեղ մահիճ պատրաստել,— որի ներքնակներն ըստ
նրանց սովորության ամբողջովին թավշից ու դիպակից էին,— վրան դնել մի
վերմակ՝ նկարագործված խոշոր մարգարիտներով ու թանկագին քարերով (որոնք
հետագայում այստեղ անգնահատելի գանձ համարվեցին), և այդպիսի մահճին
պատշաճող երկու բարձ։ Այդ անելուց հետո նա կարգադրեց, կազդուրված մեսսեր
Տորելլոյին հագցնել սարակինոսական ձևով կարված ամենաթանկագին ու
ամենագեղեցիկ հագուստը, որը երբևէ եղել է աշխարհիս երեսին, իսկ գլուխն ըստ
իրենց սովորության փաթաթել իր երկար փաթաթաններիդ մեկով։ Արդեն բավական ուշ
էր, երբ Սալադինն իր իշխանների հետ գնաց այն սենյակը, ուր գտնվում էր
մեսսեր Տորելլոն, և մահճակալի վրա նստելով նրա կողքին, գրեթե լալով սկսեց
այսպես խոսել. «Մեսսեր Տորելլո, մոտենում է այն ժամը, որ պետք է ինձ ձեզնից
բաժանի, և քանի որ ես չեմ կարող ձեզ ո՛չ ուղեկցել, ո՛չ էլ ուղեկիցներ տալ
ձեր կատարելիք այնօրինակ ուղևորության պատճառով, որը հնարավորություն չի
ընձեռում այդ բանն անելու, ձեզ պետք է հրաժեշտ տամ այս սենյակում և դրա
համար էլ եկել եմ։ Ուստի, նախքան ձեզ աստծո ողորմությանն հանձնելը, խնդրում
եմ, որ հանուն մեր սիրո և բարեկամության ինձ չմոռանաք և, եթե հնարավոր
լինի, մինչև մեր մահկանացուն կնքելը, Լոմբարդիայում ձեր գործերը
կարգավորելուց հետո, գոնե մի անգամ գաք ինձ հետ տեսնվելու, որպեսզի ես մեր
տեսակցության համար ուրախանալու հետ միասին կարողանամ գոնե այդ անգամ
լրացնել այն թերին, որ ձեր աճապարանքի պատճառով ստիպված եմ թույլ տալ։ Իսկ
մինչ այդ, թող ձեզ նեղություն չլինի նամակով տեղեկություն տալ ինձ, և ինչ
էլ որ ինձնից խնդրելու լինեք՝ ձեզ համար կանեմ առավել սիրով, քան
ապրողներից որևէ մեկի համար»։

Մեսսեր Տորելլոն չկարողացավ զսպել արցունքները և, քանի որ դրանք խանգարում
էին խոսել, մի քանի խոսքով պատասխանեց, թե անկարող է երբևէ մոռանալ նրա
բարեգործություններն ու վեհանձնությունը և, եթե կյանքը բավի՝ անտարակույս
կկատարի, ինչ որ նա պատվիրեց։ Դրանից հետո Սալադինը սիրողաբար գրկեց ու
համբուրեց նրան և դառնորեն լալով ասաց. «Աստվա՜ծ քեզ ուղեկից»,— և դուրս
եկավ սենյակից, ապա մեսսեր Տորելլոյին հրաժեշտ տվին բոլոր իշխաններն ևս և
Սալադինի հետ միասին գնացին այն դահլիճը, ուր պատրաստված էր մահիճը։

Քանի որ արդեն ուշ էր և դիագուշակը սպասում էր իր գործը կատարելուն և նրանց
շտապեցնում էր, բժիշկը մի տեսակ ըմպելիք բերեց և Տորելլոյին հավատացնելով,
թե կազդուրվելու համար է տալիս, պատվիրեց խմել. շատ չանցած մեսսեր Տորելլոն
քնեց։ Եվ Սալադինի հրամանով, նրան հենց այդպես քնած, տարան դրին սքանչելի
մահճակալի վրա, իսկ Սալադինը մահճակալին դրեց մի մեծ, գեղեցիկ ու թանկարժեք
պսակ՝ այնպիսի նշանակով, որ հետագայում բոլորն իսկույն հասկացան, որ դա
ուղարկել էր մեսսեր Տորելլոյի կնոջը։ Ապա նա մեսսեր Տորելլոյի մատն անցրեց
մի մատանի, որին ագուցված նռնաքարն այնպես էր շողշողում, որ թվում էր, թե
ջահ է վառվում, և դրա արժեքն հազիվ թե կարելի լիներ սահմանել։ Այնուհետև
հրամայեց նրա մեջքին կապել մի սուր, որի զարդերն այնքան էլ հեշտ չէր
գնահատել, բացի դրանից, հրամայեց կրծքին ամրացնել մի ճարմանդ՝ վրան այնպիսի
մարգարիտներ, որոնց նմանը ոչ ոք չէր տեսել, և բազում այլ թանկագին քարեր.
պատվիրեց նրա կողքերին դնել դուբլոններով լի երկու ոսկյա սկիհներ, իսկ
շուրջը՝ բազում մարգարտաշարեր, մատանիներ, գոտիներ և այլ բաներ, որոնց
մասին պատմելը երկար կլիներ։ Այդ ամենն անելուց հետո նորից համբուրեց
մեսսեր Տորելլոյին, իսկ դիագուշակին պատվիրեց շտապել, և մահճակալը, մեսսեր
Տորելլոն վրան պառկած, Սալադինի աչքի առաջ տեղից պոկվեց ու սլացավ, իսկ
Սալադինը մնաց այնտեղ իր իշխանների հետ նրա մասին զրուցելով։

Մեսսեր Տորելլոն, բոլոր վերոպատմյալ թանկարժեք իրերով ու զարդարանքներով,
իր խնդրանքի համաձայն արդեն հայտնվել էր Պավիայի սբ. Պետրոս եկեղեցում և
դեռ քնած էր, երբ առավոտյան ժամերգության զանգը տվին, և լուսարարապետը մոմը
ձեռին մտնելով եկեղեցին՝ իսկույն նկատեց շքեղ մահիճը և ոչ միայն զարմացավ,
այլև անասելի վախեցած շուռ եկավ ու սկսեց փախչել։ Նրա փախչելը տեսնելով,
աբբահայրն ու վանականները զարմացան և հարցրին, թե ինչո՞ւ է փախչում, և նա
ամեն ինչ պատմեց։ «Էհ,— ասաց աբբահայրը,— դու արդեն ոչ երեխա ես, ոչ էլ
այս եկեղեցում նոր մարդ, բայց այդքան հեշտ վախենում ես։ Հապա մի գնանք
տեսնենք այդ ի՞նչ բոբո է քեզ վախեցրել»։ Մի քանի մոմ վառելով, աբբահայրն ու
բոլոր վանականները մտան եկեղեցին ու տեսան այնքան հրաշալի ու շքեղ
մահճակալը և նրա վրա պառկած ասպետին։ Մինչդեռ նրանք վարանած ու վախեցած,
սիրտ չանելով մահճին մոտենալ, դիտում էին շքեղ զարդերն ու թանկարժեք իրերը,
եղավ որ ըմպելիքի զորությունն անցավ ու մեսսեր Տորելլոն, արթնանալով, մի
խորունկ հառաչ արձակեց։ Այդ տեսնելուն պես բոլոր վանականներն ու աբբահայրը,
սարսափահար, «տեր, ողորմյա» աղաղակելով, թողին ու փախան։

Մեսսեր Տորելլոն աչքերը բացելով և շուրջը նայելով՝ հասկացավ, որ գտնվում է
այնտեղ, ուր որ Սալադինին խնդրել էր իրեն հասցնել, և շատ գոհ մնաց։ Վեր
կենալով ու նստելով, նա ուշիուշով դիտեց շուրջն եղածը ու, թեև Սալադինի
առատաձեռնությունը առաջ էլ գիտեր, այժմ տեսավ ու հասկացավ, որ նա իր
կարծածից շատ ավելի առատաձեռն է։ Տեսնելով, որ վանականները փախչում են և
հասկանալով, թե ինչու, նա այնուամենայնիվ դիրքը չփոխելով սկսեց աբբահոր
անունը տալ ու կանչել, խնդրելով չվախենալ, քանզի ինքը Տորելլոն է, նրա
եղբոր որդին։ Այդ լսելով, աբբահայրն ավելի վախեցավ, քանզի համոզված էր, որ
նա մի քանի ամիս առաջ մեռել է, բայց քիչ հետո, նրա անվիճելի փաստարկներից
հանգստանալով և լսելով, որ նա շարունակում է իրեն կանչել, երեսին խաչ հանեց
ու մոտեցավ։ Մեսսեր Տորելլոն նրան ասաց. «Հա՛յր իմ, ինչո՞ւ եք վախենում։
Աստծո ողորմությամբ ես ողջ եմ և վերադարձել եմ ծովի այն կողմից»։ Թեև նա
մեծ մորուք ուներ և արաբական զզեստ էր հագած, աբբահայրը քիչ հետո նրան
ճանաչեց և, միանգամայն համոզվելով, որ նա Տորելլոն է, ձեռքը բռնեց ու ասաց.
«Բարո՜վ ես եկել, որդի՛ս», ապա շարունակեց. «Դու մեր վախենալու վրա մի
զարմանա, քանզի այս քաղաքում չկա մի մարդ, որ համոզված չլինի, թե դու մեռած
ես, այնպես որ, քեզ ասեմ, մադոննա Ադալիետան՝ կինդ, ազգականների
թախանձանքներին ու սպառնալիքներին տեղի տալով, հակառակ իր կամքի նորից
ամուսնանում է և այս առավոտ պետք է գնա նոր ամուսնու տունը. և՛ հարսանիքը,
և՛ այն ամենը, որ անհրաժեշտ է տոնախմբության համար, արդեն պատրաստ է»։

Շքեղ մահճից վեր կենալով և ուրախ֊ուրախ ողջունելով աբբահորն ու
վանականներին, մեսսեր Տորելլոն նրանց խնդրեց, որ իր վերադարձի մասին ոչ ոքի
չասեն, մինչև որ ինքն իր գործերից մեկը չկարգավորի, ապա, պատվիրելով
թանկարժեք իրերը պահել, աբբահորը պատմեց ի՛նչ որ մինչ այդ իրեն պատահել էր։
Աբբահայրը, մեսսեր Տորելլոյի հաջողության համար ուրախանալով, նրա հետ
միասին գոհություն հայտնեց աստծուն։ Ապա մեսսեր Տորելլոն աբբահորը հարցրեց,
թե իր կնոջ նոր ամուսինն ով է, աբբահայրն էլ թե՝ այսինչը։ Այնժամ մեսսեր
Տորելլոն ասաց. «Քանի դեռ չգիտեն, որ վերադարձել եմ, մտադիր եմ տենել, թե
այդ հարսանիքում կինս իրեն ինչպես է պահելու, այդ պատճառով էլ,— թեև
ընդունված չէ, որ հոգևորականները այդպիսի խնջույքների գնան,— խնդրում եմ
իմ սիրուն այնպես անեք, որ մենք միասին այնտեղ լինենք»։ Աբբահայրն ասաց, թե
սիրով կանի այդ բանը, և երբ օրը բացվեց, մարդ ուղարկեց նորափեսային
հայտնելու, որ ինքն ու իր ընկերը ցանկանում են նրա հարսանիքին ներկա լինել,
նա էլ պատասխանեց, թե դա իրեն շատ հաճելի կլինի։

Երբ ճաշի ժամը եկավ, մեսսեր Տորելլոն հենց այն զգեստով, որ հագած էր,
աբբահոր հետ միասին գնաց նորափեսայի տունը, ուր տեսնողները նրան նայում էին
զարմանքով, բայց ոչ ոք չէր ճանաչում, իսկ աբբահայրը բոլորին ասում էր, թե
նա սարակինոս է, որին սուլթանը որպես դեսպան ուղարկել է Ֆրանսիայի թագավորի
մոտ։ Եվ ահա մեսսեր Տորելլոյին սեղան նստեցրին հենց իր կնոջ դեմ-դիմաց,
որին նա նայում էր անասելի բավականությամբ և դեմքի արտահայտությունից
տեսնում, որ այդ հարսանիքը նրան վիշտ է պատճառում։ Կինն էլ մերթ ընդ մերթ
նրան էր նայում, սակայն ոչ այն պատճառով, որ որևէ չափով ճանաչել էր, քանզի
դրան խանգարում էին և՛ նրա մեծ մորուքը, և՛ չտեսնված զգեստը, և՛ այն հաստատ
համոզումը, թե նա մեռած է։ Երբ մեսսեր Տորելլոյին թվաց, որ արդեն ժամանակն
է փորձելու, թե արդյոք կինն իրեն ճանաչո՞ւմ է, մատից հանեց այն մատանին, որ
կինը նվիրել էր իր գնալու ժամանակ, և իրենց սպասավորող մանչին մոտ
կանչելով՝ ասաց. «Իմ կողմից նորահարսին ասա, որ իմ երկրում մի այսպիսի
սովորություն կա. երբ ինձ պես մի օտարական սեղան է նստում իր պես նորահարսի
հարսանիքում, ապա վերջինս ի նշան այն բանի, որ օտարականի ներկայությունը
իրեն հաճելի է, նրան ուղարկում է իր լեցուն գավաթը, իսկ երբ հյուրը
ցանկացածին չափ խմում է և գավաթի բերանը ծածկում, նորահարսը խմում է
մնացածը»։ Մանչը նրա ասածը հայտնեց դամային, որը բարեկիրթ և խելացի կին
լինելով և ենթադրելով, որ նա շատ երևելի մարդ է, և ցանկանալով ցույց տալ,
որ նրա ներկայությունն իրեն հաճելի է, պատվիրեց իր առջև դրված ոսկեզօծ
գավաթը գինի լցնել ու մատուցել հյուրին, և այդպես էլ արվեց։

Մեսսեր Տորելլոն, նրա մատանին բերանը դնելով, այնպես արեց, որ խմելու
ժամանակ աննկատ գցեց գավաթի մեջ և, սրա տակը մի քիչ գինի թողնելով՝ ծածկեց
և ուղարկեց դամային։ Դաման, նրա ասած սովորությունը լիովին կատարած լինելու
համար, գավաթը վերցրեց և բերանին մոտեցնելիս մատանին նկատեց. լուռ մտիկ
տվեց ու տեսավ, որ դա հենց այն մատանին էր, որ տվել էր մեսսեր Տորելլոյին.
մատանին վերցնելով և ուշադիր նայելով այն մարդուն, որին օտարական էր
համարել, և նրան ճանաչելով, նա խելագարվածի պես շուռ տվեց իր առջև դրված
սեղանը և ճչաց. «Ահա՛ իմ տերը, սա հիրավի մեսսեր Տորելլոն է»։ Եվ նետվելով
դեպի այն սեղանը, որի առջև նա նստած էր, ուշ չդարձնելով ո՛չ իր
հագուստներին, ո՛չ սեղանի վրա եղած  չեղածին, դրա վրայով մեկնվեց ու պինդ
փարվեց ամուսնուն, և այլևս հնարավոր չեղավ նրան պոկել նրա պարանոցից, մինչև
որ մեսսեր Տորելլոն նրան չասաց, որ մի քիչ ուշքի գա, քանզի իրեն գրկելու
ժամանակ շատ կունենա։

Այնժ ամ կինը վեր կացավ, և մինչդեռ բոլոր հարսանքավորները շվարած էին, իսկ
մասամբ ավելի քան երբևէ ուրախացած այդպիսի ասպետի վերադարձի համար, մեսսեր
Տորելլոյի խնդրանքով բոլորը լռեցին, և նա նրանց պատմեց, թե գնալու օրից
մինչ ներկայիս պահն իր գլխին ինչեր էին եկել, խոսքի վերջում ավելացնելով,
թե արժանավոր ամուսնու համար, որն իրեն մեռած համարելով՝ կնոջն առել է, չի
կարող անհաճո լինել, որ ինքը ողջ լինելով կնոջը ետ վերցնի։ Նորափեսան,
թեպետև փոքր-ինչ վարանած, պատասխանեց, թե նա իրավունք ունի իր
սեփականության հետ վարվելու, ինչպես որ կկամենա։ Դաման այնտեղ թողեց նոր
ամուսնուց ստացած մատանին ու պսակը, մատին անցրեց գավաթի միջից հանած
մատանին և գլխին դրեց սուլթանի ուղարկած պսակը։ Դուրս գալով այն տնից, ուր
գտնվում էին, նրանք հարսանեկան երթի հանդիսավորությամբ գնացին մեսսեր
Տորելլոյի տունը և այստեղ երկարատև տոնախմբությամբ մխիթարեցին անմխիթար
բարեկամներին, հարազատներին ու բոլոր քաղաքացիներին, որոնք նրան նայում էին
որպես մի հրաշքի։ Մեսսեր Տորելլոն իր թանկարժեք իրերի մի մասը բաժին հանեց
նրան, ով հոգացել էր հարսանիքի ծախքերը, ինչպես և աբբահորն ու շատ
ուրիշների, զանազան պատգամատարների միջոցով Սալադինին տեղեկացրեց իր հաջող
հայրենադարձության մասին, իրեն համարելով նրա ծառան ու բարեկամը, և դեռ շատ
տարիներ ապրեց իր արժանավոր կնոջ հետ, առաջվանից ավելի տրամադիր լինելով
վեհանձնական մեծագործություններ կատարելու։

Ահա այդպես վերջացան մեսսեր Տորելլոյի ու նրա սիրելի կնոջ
ձախորդությունները, այդպիսի հատուցման արժանացավ նրանց սիրալիր և
մշտապատրաստ առատաշնորհությունը։ Շատերն են ցանկանում առատաշնորհություն
ցուցաբերել, բայց, չնայած հնարավորություն ունեն այդ անելու, այնքան
անշնորհք են, որ նախքան անելը ստիպում են վճարել ավելին, քան դա արժե։ Եվ
եթե նրանք դրա համար հատուցման չեն արժանանում, ապա թող ոչ իրենք զարմանան,
ոչ ուրիշները։


## Նովել տասներորդ

_Սալուցցոյի մարքիզը, իր հպատակների թախանձանքներից ստիպվելով ամուսնանալ,
իր ցանկությամբ կին ընտրած լինելու համար՝ ամուսնանում է մի աղքատ
գյուղացու աղջկա հետ և, երկու երեխա ունենալով, նրան հավատացնում, թե
երեխաներին սպանել է։ Դրանից հետո ձևացնելով, թե նրանից ձանձրացել է և
ցանկանում է ուրիշի հետ ամուսնանալ, բերել է տալիս իր հարազատ աղջկան,
որպես թե դա իր նոր կինն է, իսկ կնոջը շապկանց վռնդում է տնից։ Տեսնելով,
որ կինը, որին սիրում է ավելի, քան երբևէ, համբերությամբ ամեն ինչ տանում
է, նա նրան նորից բերում է իր տունը, արդեն մեծացած երեխաներին
ներկայացնում իրենց մորը, նրան մեծարում և հրամայում մեծարել որպես
մարքիզուհու։_

Երբ ավարտվեց թագավորի երկար նովելը, որն ըստ երևույթին բոլորին շատ դուր
եկավ, Դիոնեոն ծիծաղելով ասաց. «Բարեհոգի մարդն այն, որը հաջորդ գիշերին էր
սպասում, որպեսզի ուրվականի ցցված պոչը ոլորեր, երկու գրոշ էլ չէր տա այն
բոլոր գովեստներին, որ դուք շռայլեցիք մեսսեր Տորելլոյի հասցեին»։ Ապա,
գիտենալով, որ միայն իրեն է մնում խոսել, նա սկսեց այսպես.— Քնքշասի՛րտ
դամաներ, ինձ թվում է, այս օրը նվիրվեց սուլթանների, թագավորների և
նմանօրինակ մարդկանց, ուստի, ձեզնից շատ հեռացած չլինելու համար, ցանկանում
եմ պատմել մի մարքիզի մասին, ոչ թև նրա վեհանձնական մեծահոգության, այլ
խելահեղ անմտության մասին, թեև վերջում դա նույնիսկ օգուտ տվեց։ Ես ոչ ոքի
խորհուրդ չեմ տա հետևել այդ անմտությանը, քանզի մեծ անարդարություն պիտի
համարել, որ նա դրանից բարիք քաղեց։

Մեզնից շատ առաջ Սալուցցոյի մարքիզների տոհմում տան գլուխն էր մի
երիտասարդ, անունը Գվալտերի, որը չամուսնացած և անզավակ լինելով՝ իր
ժամանակն անց էր կացնում ոչ այլ կերպ, քան թռչուններ ու գազաններ որսալով,
բնավ չմտածելով ոչ ամուսնանալու, ոչ զավակներ ունենալու մասին, որի համար
հարկ է նրան խելոք համարել։ Այդ բանը նրա հպատակներին դուր չէր գալիս, և
նրանք մի քանի անգամ նրան խնդրել էին ամուսնանալ, որպեսզի ոչ նա անզավակ
մնար, ոչ էլ իրենք անիշխան, ըստ որում առաջարկում էին այնպիսի աղջիկ գտնել,
այնպիսի հոր ու մոր զավակ, որի հետ կարելի լիներ բարի հույսեր կապել։ Մի
անգամ Գվալտերին նրանց պատասխանեց. «Բարեկամնե՛ր, դուք ինձ ստիպում եք անել
մի բան, որ որոշել էի երբեք չանել մտածելով, թե որքա՜ն դժվար է գտնել մի
կին, որի սովորությունները համապատասխանեն մերին, թե որքա՜ն մեծ է
անհամապատասխան ամուսինների թիվը և որքա՜ն ծանր է այն մարդու կյանքը, որին
վիճակված է անհամապատասխան կին ունենալ։ Եթե ասում եք, թե աղջիկներին
անսխալ ճանաչում եք նրանց հայրերի ու մայրերի բարքից, և այդտեղից
եզրակացնում, թե կարող եք ինձ համար այնպիսի կին գտնել, որ ես հավանեմ, դա
անմտություն է, քանզի չեմ հասկանում, թե դուք ինչպե՞ս կարող եք իմանալ
նրանց հայրերի ու մայրերի գաղտնիքները, իսկ եթե նույնիսկ իմանաք՝ ադջիկները
հաճախ նման չեն լինում իրենց ծնողներին։ Բայց քանի որ, այնուամենայնիվ,
ցանկանում եք ինձ կաշկանդել այդ կապանքներով, համաձայն եմ ամուսնանալ,
սակայն, որպեսզի բանը վատ լինելու դեպքում ես ստիպված լինեմ ինձ մեղադրել,
այլ ոչ թե ուրիշներին, ցանկանում եմ ինձ համար ի՛նքս կին գտնել, ըստ որում
ասում եմ, որ եթե դուք նրան, ում էլ որ առնելու լինեմ, և ով էլ որ նա լինի,
չհարգեք որպես տիրուհու, ապա ի մեծ վնաս ձեր պետք է զգաք, թե ինձ համար
որքա՜ն ծանր է, հակառակ իմ կամքի, ամուսնանալ ձեր խնդրանքով»։ Պատվական
այրերը պատասխանեցին, թե համաձայն են նրա պայմանին, միայն թե նա ամուսնանա։

Գվալտերիին արդեն վաղուց դուր էր գալիս հարևան գյուղում ապրող մի աղքատ
աղջկա վարքն ու բարքը, և քանի որ նրան շատ գեղեցիկ էր համարում՝ նա մտածեց,
թե նրա հետ կյանքում իրեն սփոփված կզգա, ուստի, այլևս այլ հարսնացու
չորոնելով, մտադրվեց հենց նրա հետ էլ ամուսնանալ։ Պատվիրելով աղջկա հորը
կանչել իր մոտ, նրա հետ, որ շատ աղքատ մարդ էր, Գվալտերին համաձայնության
եկավ, որ աղջկան կնության է առնելու։ Այդ անելուց հետո նա հավաքեց
շրջակայքում ապրող իր բոլոր բարեկամներին և ասաց. «Բարեկամներ, դուք
ցանկանում էիք, որ որոշեմ ամուսնանալ, և ես պատրաստ եմ այդ անելու, ավելի
շուտ ձեզ գոհացնելու, քան կին ունենալու ցանկությունից մղված։ Դուք անշուշտ
հիշում եք, թե ինձ ի՞նչ եք խոստացել, այն է՝ գոհ մնալ իմ ընտրությունից և
ձեր տիրուհին համարել նրան, ում էլ որ առնեմ, ով էլ որ նա լինի, և ահա
հասել է ժամանակը, որպեսզի կատարեմ խոստումս, և ցանկանում եմ, որ դուք էլ
ձերը կատարեք։ Շատ մոտ մի տեղում ես մի աղջիկ եմ հավանել, որի հետ ուզում
եմ ամուսնանալ և մի քանի օր հետս տունս բերել, ուստի հոգացեք, որ հարսանյաց
հանդեսը շքեղ լինի և հարսին դիմավորեք ձեր պատվին վայել կերպով, որպեսզի
ձեր խոստման կատարմամբ ես ինձ բավարարված համարեմ այնպես, ինչպես դուք ձեզ
կարող եք բավարարված համարել իմի կատարմամբ»։

Բարի հպատակներն ուրախացած պատասխանեցին, թե նրա ընտրած աղջկան, ով էլ որ
նա լինի, կհամարեն իրենց տիրուհին և միշտ կմեծարեն ու կհարգեն։ Եվ դրանից
հետո բոլորն սկսեցին պատրաստություն տեսնել, որպեսզի տոնախմբությունը որքան
կարելի է ճոխ, շքեղ և ուրախ լինի. նույնն անում էր և Գվալտերին։ Նա
պատվիրեց փառահեղ ու շքեղ հարսանիք սարքել և հրավիրել բազում բարեկամների,
ազգականների, մոտերքում ապրող երևելի մարդկանց և շատ ուրիշների։ Բացի
դրանից, պատվիրեց մի աղջկա չափսով, որը նրա կարծիքով նույն կազմվածքն
ուներ, ինչ որ իր հարսնացուն, ձևել ու կարել բազմաթիվ շքեղ հագուստներ,
միաժամանակ պատրաստել տվեց բազում գոտիներ ու մատանիներ, մի գեղեցիկ
թանկարժեք պսակ և այն ամենը, որ անհրաժեշտ էր նորահարսին։

Երբ հասավ այն օրը, որ Գվալտերին նշանակել էր հարսանիքի համար, նա ժամը
երկուս և կեսին հեծավ նժույգը, և նույնն արին բոլոր նրանք, որ եկել էին
նրան մեծարելու։ Կարգադրելով այն ամենը, ինչ անհրաժեշտ էր, նա ասաց.
«Պարոնա՛յք, ժամանակն է, որ գնանք հարսին բերելու»։ Ճանապարհ ընկնելով, նա
իր ընկերախմբով գնաց ու հասավ գյուղակը։ Աղջկա հոր տանը մոտենալով,
հանդիպեց աղջկան, որը շտապով ջրհորից ջուր էր բերում, որպեսզի հետո մյուս
կանանց հետ գնար Գվալտերիի հարսնացուի գալուստը տեսնելու։ Երբ Գվալտերին
աղջկան նկատեց, անունը տալով,— իսկ նրա անունն էր Գրիզելդա,— մոտ
կանչեց ու հարցրեց, թե հայրն ո՞ւր է։ Աղջիկն ամոթխած պատասխանեց. «Տանն է,
տեր իմ»։ Այնժամ ձիուց իջնելով և բոլորին պատվիրելով իրեն սպասել,
Գվալտերին մտավ աղքատիկ խրճիթը, ուր հանդիպելով նրա հորը՝ Ջիանտիկոլեին,
ասաց. «Ես եկել եմ Գրիզելդային կնության տանելու, բայց նախքան այդ անելը
կցանկանայի քո ներկայությամբ նրան մի երկու բան հարցնել»։ Եվ դիմելով
աղջկան՝ հարցրեց. եթե ինքը նրան կնության առնի, արդյոք նա միշտ ջանալո՞ւ է
իր կամքը կատարել և չբարկանալ, ինչ էլ որ ինքը ասելու կամ անելու լինի.
արդյոք իրեն լսելու և հնազանդվելո՞ւ է, և նմանօրինակ շատ բաներ։ Այդ բոլոր
հարցերին աղջիկը պատասխանեց, թե՝ այո, այդպես կվարվի։ Այնժամ Գվալտերին նրա
ձեռքը բռնելով դուրս բերեց տնից, պատվիրեց իր ամբողջ ընկերախմբի և մնացած
բոլորի ներկայությամբ մերկացնել մինչև վերջին շորը և, կարգադրելով իր
պատվիրած շորերն ու ոտնամանները բերել, հրամայեց նրան շտապ հագցնել,
մազերին (հենց այդպես խճճված վիճակում) գնել պսակը, և ապա, երբ բոլորն իր
արածի վրա զարամացած էին, դարձավ ու ասաց. «Պարոնա՛յք, ահավասիկ այն
աղջիկը, որին մտադիր եմ կնության առնել, եթե նա ցանկանում է, որ իր
ամուսինը լինեմ»։ Ապա դիմելով նրան, որ շվարել և իր տեսքից ճնշվում էր,
ասաց. «Գրիզելդա, ուզո՞ւմ ես, որ քո ամուսինը լինեմ»։ Գրիզելդան
պատասխանեց. «Այո, տե՛ր իմ»,— «Իսկ ես ուզում եմ, որ դու իմ կինը
լինես»,— ասաց Գվալտերին և բոլորի ներկայությամբ պսակվեց նրա հետ և, մի
դսնավուր նժույգի վրա նստեցնելով, պատվավոր ուղեկցությամբ բերեց իր տունը։
Այստեղ փառավոր ու շքեղ հարսանիք և այնպիսի մի տոնախմբություն արին, որ
կարծես Ֆրանսիայի թագավորի աղջկան էր առել։

Թվում էր, թե նորահարսը հագուստի հետ փոխել էր նաև իր հոգին ու
սովորությունները։ Նա, ինչպես արդեն ասացինք, գեղիրան էր ու գեղեցկադեմ և
ինչքան որ գեղեցիկ էր, նույնքան դարձել էր սիրալիր, այնքան բարեհամբույր ու
բարեկիրթ, որ կարծես ոչ թե խաշնարած Ջիաննուկոլեի աղջիկն էր, այլ մի
ազնվածին սինյորի դուստր, մի բան, որով զարմանք էր պատճառում
յուրաքանչյուրին, ով նրան առաջուց ճանաչում էր։ Բացի դրանից, նա ամուսնու
նկատմամբ այնքան սիրալիր էր ու հնազանդ, որ Գվալտերին իրեն համարում էր
աշխարհիս ամենաերջանիկ և ամենագոհ մարդը. ամուսնու հպատակների հանդեպ ևս
այնքան քաղցրաբարո էր ու բարեհոգի, որ չկար մեկը, որ նրան հոգաչափ չսիրեր և
սրտանց չմեծարեր, և բոլորն աղոթում էին, որ աստված նրան երջանկություն,
բարօրություն ու բարձրացում տա, և եթե առաջ ասում էին, թե Գվալտերին
Գրիզելդայի հետ ամուսնանալով այնքան էլ խելոք չի վարվել, ապա հիմա նրան
համարում էին աշխարհիս ամենախելոք ու հասկացող մարդը, որից բացի ոչ ոք
չպիտի կարողանար կռահել այն մեծ արժանիքները, որ թաքնված էին Գրիզելդայի
աղքատիկ քուրձերի ու գեղջկական հագուստի ներքո։ Մի խոսքով, կարճ ժամանակում
նա կարողացավ ոչ միայն իր մարքիզության մեջ, այլև ամենուր այնպես անել, որ
բոլորին ստիպեց գովել իր արժանիքները և բարի գործերը և ասել բոլորովին այլ
բան, քանի որ իր պատճառով ասում էին ամուսնու մասին, երբ նա իր հետ
ամուսնանում էր։

Երկար չէր ապրել նա Գվալտերիի հետ, որ հղիացավ և, երբ ժամանակը եկավ, մի
աղջիկ ծնեց, որի համար Գվալտերին շատ ուրախացավ։ Բայց շուտով Գվալտերիի
գլխում մի տարօրինակ միտք ծագեց, այն է՝ երկար փորձությամբ և անտանելի
կերպով փորձել նրա համբերությունը, և, զայրացած ձևանալով, սկսեց նրան
կշտամբել ու ասել, թե իր հպատակները չափազանց դժգոհ են, որ նա հասարակ
ծագում ունի, մանավանդ երբ տեսնում են, որ սկսել է երեխաներ ծնել, թե նրանք
աղջկա ծնվելու համար խիստ վշտացած են և շարունակ տրտնջում են։ Երբ կինը այդ
խոսքերը լսեց, առանց այլայլվելու և իր բարի մտադրությանը բնավ
չդավաճանելով, ասաց. «Տե՛ր իմ, ինձ հետ վարվիր այնպես, ինչպես ավելի հարմար
կհամարես վարվել քո պատվի և հանգստության համար. ես ամեն ինչից գոհ կլինեմ,
քանզի գիտեմ, որ նրանցից ցածր եմ և արժանի չէի այն պատվին, որին դու ինձ
հասցրիր քո ողորմածությամբ»։ Այդ պատասխանը Գվալտերիին շատ դուր եկավ,
քանզի նա տեսավ, որ Գրիզելդան բնավ չի գոռոզացել այն պատվից, որ նրան ցույց
էին տվել ինքը կամ ուրիշները։

Շատ չանցած, ընդհանուր խոսքերով կնոջը հայտնելով, թե իր հպատակները նրա
ծնած աղջկան հանդուրժել չեն կարողանում, Գվալտերին իր տնեցիներից մեկին
սովորեցրեց և ուղարկեց նրա մոտ, և սա, շատ վշտացած ձևանալով, ասաց.
«Մադոննա, եթե չեմ ցանկանում մեռնել, պետք է կատարեմ տիրոջս հրամանը. նա
հրամայել է, որ ձեր աղջկան վերցնեմ և\...»։ Եվ այլևս ոչինչ չասաց։ Լսելով
այդ խոսքերը, տեսնելով ծառայի դեմքը և ամուսնու ասածն հիշելով, Գրիզելդան
հասկացավ, որ ծառային հրամայված է աղջկան սպանել։ Եվ ահա, օրորոցի միջից
երեխային շտապ հանելով, նա համբուրեց և օրհնեց նրան և, թեև սիրտը սոսկալի
կսկծում էր, առանց այլայլվելու տվեց ծառայի ձեռն ու ասաց. «Վերցրու,
ճշտորեն կատարիր այն ամենը, որ իմ և քո տերը հրամայել է, սակայն երեխային
այն վիճակում չթողնես, որ թռչունները կամ գազաններր հոշոտեն, եթե միայն նա
չի հրամայել, որ այդպես վարվես»։ Աղջկան վերցնելով, ծառան գնաց և
Գվալտերիին պատմեց ինչ որ կինն ասել էր, իսկ նա, կնոջ համբերության վրա
զարմանալով, ծառային երեխայի հետ ուղարկեց Բոլոնիա՝ իր մի ազգականուհու
մոտ, վերջինիս ապսպրելով, որ երեխային լավ նայի ու դաստիարակի, ոչ ոքի
չասելով, թե ո՛ւմ աղջիկն է։

Դրանից հետո եղավ որ կինը նորից հղիացավ և, երբ ժամանակը եկավ, մի տղա
ծնեց, որի համար Գվալտերին շատ ուրախացավ, բայց, քանի որ իր արածը բավական
չէր համարում, կնոջն ավելի մեծ վիշտ պատճառեց։ Մի անգամ զայրացած ձևանալով
նա ասաց. «Կի՛ն, այն օրից ի վեր, ինչ այդ տղային ծնել ես, ոչ մի կերպ չեմ
կարողանում հպատակներիս հետ հաշտ ապրել, այնքա՜ն նրանք վշտացած են, որ
ինձնից հետո Ջիաննուկոլեի թոռն է լինելու իրենց իշխանը. այդ պատճառով էլ
վախենում եմ, որ միգուցե,— եթե միայն չեմ ուզում արտաքսվել,— ստիպվեմ
մի անգամ էլ անել այն, ինչ արել եմ, և վերջապես քեզ թողնել և ուրիշ կին
առնել»։ Կինը նրան լսեց անխռով հոգով և չասաց ոչինչ, քան միայն այս. «Տե՛ր
իմ, արա ինչ կկամիս, միայն թե գոհ մնաս և ցանկությունդ բավարարված լինի,
իսկ իմ մասին մի մտածիր, քանզի ինձ համար թանկ է միայն այն, որ դու
ցանկանում ես»։ Շատ չանցած Գվալտերին նույն կերպ, ինչպես վերցնել էր տվել
աղջկան, վերցնել տվեց և տղային, և նույն կերպ, ձևացնելով թե հրամայել է
նրան սպանել, ուղարկեց Բոլոնիայում դաստիարակվելու, մի բան, որին կինը
վերաբերվեց նույն կերպ և ասաց նույնը, ինչ որ աղջկան տանելիս, մինչդեռ
ամուսինը չափազանց զարմացած ինքն իրեն ասում էր, թե ոչ մի կին նրա պես չէր
վարվի։ Եթե Գվալտերին տեսած չլիներ, թե կինը երեխաներին ինչպես էր սիրում,
երբ ինքը դեռևս թույլ էր տալիս սիրել, եթե այդ տեսած չլիներ, կարող էր
մտածել, թե նա անտարբերությունից է այդպես վարվում, մինչդեռ հիմա հասկանում
էր, որ նա վարվում է որպես խելացի կին։ Հպատակները կարծելով, թե Գվալտերին
իսկապես հրամայել է երեխաներին սպանել, նրան խիստ պարսավում և դաժան մարդ
էին համարում, մինչդեռ կնոջը խորապես կարեկցում էին, իսկ նա սպանված
երեխաների համար վշտակցող կանանց միայն այն էր ասում, թե իրեն հաճելի է այն
ամենը, ինչ որ նրանց ծնողին բավականություն է պատճառում։

Երբ աղջկա ծնունդից անցավ մի քանի տարի և Գվալտերիին թվաց, թե հասել է կնոջ
համբերությունը վերջին անգամ փորձելու ժամանակը, յուրայիններից շատերին
ասաց, թե այլևս Գրիզելդային չի կարող հանդուրժել որպես կնոջ, թե հիմա
հասկանում է, որ նրան առնելով ջահելություն է արել և վատ վարվել, ուստի
ամեն ջանք կգործադրի, որպեսզի Հռոմի պապից թույլտվություն ստանա ուրիշ կին
առնելու, իսկ Գրիզելդային բաց կթողնի,— որի համար բազում պատվելի անձինք
նրան խիստ հանդիմանեցին, բայց նա այլ պատասխան չտվեց, քան այն, թե պետք է
իր ասածը լինի։ Կինն այդ լսելով և սպասելով, որ ստիպված պիտի լինի
վերադառնալ հոր տունը և գուցե առաջվա պես ոչխար արածացնել և ուրիշի գրկում
տեսնել նրան, ում այնքան սիրում էր, սրտի խորքում սաստիկ վշտացավ, բայց
այդուհանդերձ հաստատ որոշեց դրան էլ դիմանալ, ինչպես դիմացել էր մյուս
տարաբախտություններին։ Շատ չանցած Գվալտերին պատվիրեց բերել և իրեն հանձնել
որպես թե Հռոմից ստացված կեղծ նամակներ և դրանք ցույց տվեց հպատակներին,
իբր թե դրանցով պապը նրան թույլատրել էր ուրիշ կին առնել, իսկ Գրիզելդային
թողնել։ Այնուհետև, պատվիրելով նրան իր մոտ կանչել, շատ շատերի
ներկայությամբ ասաց. «Կին, պապի թույլտվությամբ ես իրավունք ունեմ ուրիշ
կին առնելու, իսկ քեզ թողնելու, և քանի որ իմ նախնիները մեծ մարդիկ են եղել
և հանդիսացել այս երկրի իշխանները, մինչդեռ քոնոնք միշտ էլ գեղջուկներ են
եղել, ցանկանում եմ, որ դու այլևս իմ կինը չլինես, այլ բերածդ օժիտով
վերադառնաս Ջիաննուկոլեի տունը, իսկ հետո ես ուրիշ, իմ կարծիքով ինձ ավելի
համապատասխան կին կառնեմ»։

Այդ խոսքերը լսելով, Գրիզելդան ոչ առանց մեծ ճիգի, հակառակ կանացի
խառնվածքին, արտասուքը զսպեց ու ասաց. «Տե՛ր իմ, ես միշտ գիտակցել եմ, որ
իմ ստոր ծագումը բնավ չի համապատասխանում ձեր ազնվածնությանը, ընդունել եմ,
որ ես ձեր կինն եմ դարձել ձեր և աստծո ողորմածությամբ, և ինչ որ ինձ
ընծայվել է՝ երբեք իմը չեմ դարձրել և չեմ համարել իմը, այլ հաշվել եմ փոխ
տված։ Բավական է, որ ցանկանաք ետ ստանալ, և ես հաճելի կհամարեմ
վերադարձնել։ Ահավասիկ այն մատանին, որով նշանվեցիք ինձ հետ. վերցրե՛ք։
Դուք ինձ հրամայում եք բերածս օժիտը տանել հետս։ Այդ անելու համար ո՛չ դուք
վճարորդի կարիք կունենաք, ո՛չ էլ ես պարկի ու բեռնակիր ձիու
անհրաժեշտություն կզգամ, քանզի դեռ չեմ մոռացել, որ դուք ինձ առաք մերկ
վիճակում։ Եթե դուք վայելուչ եք համարում, որ բոլորը տեսնեն այս մարմինը,
որն իր մեջ կրել է ձեզնից սերված երեխաներին, ապա ես կհեռանամ տկլոր,
սակայն խնդրում եմ ի հատուցումն իմ կուսության, որը բերի այստեղ և այլևս ետ
չեմ տանելու, բարեհաճեցեք թույլ տալ, որ իմ օժիտից բացի, հետս վերցնեմ գոնե
մի շապիկ»։

Գվալտերին, որն ավելի շուտ ցանկանում էր լալ, քան որևէ այլ բան անել, դեմքի
դաժան արտահայտությունը պահպանելով՝ ասաց. «Լա՛վ, մի շապիկ վերցրու հետդ»։
Բոլորը, որ ներկա էին այդտեղ, Գվալտերիին խնդրեցին, որ Գրիզելդային
հագնելու շոր տա, որպեսզի նա, որ ավելի քան տասներեք տարի նրա կինն էր
եղել, նրա տնից դուրս չգար այնպիսի թշվառ ու խայտառակ վիճակում, ինչպիսին
պիտի լիներ շապկանց գնալը։ Բայց նրանց խնդրելն արդյունք չունեցավ, և ահա,
հագին մեն մի շապիկ, բոբիկ ու գլխաբաց, բոլորին աստծո ողորմությանն
հանձնելով, Գրիզելդան դուրս եկավ նրա տնից և բոլոր տեսնողների լաց ու կոծի
տակ վերադարձավ հոր տունը։

Ջիաննուկոլեն, որը երբեք չէր հավատում, թե Գվալտերին իր աղջկան կպահի որպես
կնոջ, և ամեն օր այդ բանին սպասում էր, պահել էր Գրիզելդայի շորերը, որ սա
հանել էր Գվալտերիի հետ նշանվելու օրը. երբ նա այդ շորերը բերեցի Գրիզելդան
հագավ և սկսեց առաջվա պես հորենական տան մանր-մունր գործերով զբաղվել,
արիաբար դիմանալով չարակամ բախտի դաժան հարվածներին։

Այդ ամենն անելուց հետո, Գվալտերին յուրայիններին հասկանալ տվեց, թե
կնության է ուզել Պանագոյի կոմսերից մեկի աղջկան, և, պատվիրելով հարսանիքի
մեծ պատրաստություն տեսնել, մարդ ուղարկեց Գրիզելդային ասելու, որ գա իր
մոտ։ Եվ երբ նա եկավ, Գվալտերին նրան ասաց. «Ես մտադիր եմ տուն բերել այն
աղջկան, որի հետ վերջերս ամուսնացել եմ, և ցանկանում եմ նրա առաջին
գալուստը նշանավորել, իսկ դու լավ գիտես, որ իմ տանը չկան այնպիսի կանայք,
որ կարողանան սենյակները հարդարել և անել այն ամենը, որ անհրաժեշտ է նման
տոնախմբության համար։ Այդ պատճառով էլ դու, որ այդ տնային գործերը բոլորից
լավ ես անում, կարգի բեր այն ամենը, ինչ որ անհրաժեշտ է, հրավիրիր
ցանկացածդ դամաներին և նրանց այնպես ընդունիր, ինչպես եթե ինքդ լինեիր
տանտիրուհին, իսկ հարսանիքը վերջանալուց հետո կարող ես գնալ քո տունը»։ Թեև
այդ խոսքերից յուրաքանչյուրը դաշույնի պես խոցեց Գրիզելդայի սիրտը, որը
Գվալտերիի նկատմամբ տածած սիրուց հրաժարվել էր ոչ այնքան, որքան իր
երջանկությունից, նա պատասխանեց. «Տե՛ր իմ, համաձայն եմ և պատրաստ», և
ռոմանոլյան կոշտ քաթանից կարած շորերով մտնելով այն տունը, ուրկից ոչ շատ
վաղուց դուրս էր եկել շապկանց, սկսեց սենյակներն ավլել ու հարդարել,
պատվիրեց դահլիճներում գորգեր կախել ու հատակին կարպետներ փռել, զբաղվեց
կերակուրները պատրաստելով, ինչպես հետին աղախինը ամեն բանի ձեռք զարկեց, և
հանգստացավ միայն այն ժամանակ, երբ ամեն ինչ պատրաստել ու կարգադրել էր
ինչպես որ հարկն է։ Այնուհետև, պատվիրելով Գվալտերիի անունից հրավիրել
շրջակայրում ապրող բոլոր դամաներին, սկսեց սպասել տոնախմբությանը, և երբ
հարսանիքի օրը հասավ, չնայած որ քուրձեր էր հագած, ազնվազարմ կնոջ
վայելչությամբ ու քաղաքավարությամբ սիրալիր կերպով դիմավորեց եկած
դամաներին։

Գվալտերին, որ իր զավակներին հոգատար կերպով դաստիարակել էր տալիս
Բոլոնիայում՝ Պանագոյի կոմսերից մեկի հետ ամուսնացած իր ազգականուհու մոտ,
և որի աղջիկն արդեն տասներկու տարեկան չտեսնված մի գեղեցկուհի էր, իսկ
տղան՝ վեց տարեկան էր դարձել, մարդ ուղարկեց Բոլոնիա՝ իր ազգական կոմսի
մոտ, վերջինիս խնդրելով, որ աղջկա և տղայի հետ գա Սալուցցո, հետը հարուստ և
պատվավոր անձանցից կազմված շքախումբ բերի և բոլորին ասի, թե աղջկան տանում
է Գվալտերիի հետ ամուսնացնելու, և նրա ով լինելը ոչ ոքի չհայտնի։ Անվանի
ազգականը ամեն ինչ մարքիզի ասածի պես անելով՝ ճանապարհ ընկավ և, շատ օրեր
չանցած, աղջկա, սրա եղբոր և իր ազնվական շքախմբի հետ ճաշի ժամին հասավ
Սալուցցո, ուր տեղիս բոլոր բնակիչները և շրջակայքում ապրող հարևաններից
շատերը հավաքված սպասում էին Գվալտերիի նոր կնոջը։ Երբ վերջինս իրեն
դիմավորող դամաների ուղեկցությամբ մտավ այն սրահը, ուր սեղան էր բացված,
Գրիզելդան, հենց այդպես՝ քուրձեր հագած, սիրալիր կերպով ընդառաջ ելավ ու
ասաց. «Բարի գալուստ, տիրո՛ւհի»։ Դամաներին,— որոնք Գվալտերիին բազմիցս,
բայց իզուր խնդրել էին, որ կա՛մ Գրիզելդային թույլ տա մնալ սենյակներից
մեկնումեկում, կա՛մ նրան տրամադրի առաջվա հագուստներից որևէ մեկը, որպեսզի
նա այդ տեսքով չերևա հյուրերի առաջ,— սեղան նստեցրին, և նրանց սկսեցին
սպասավորել։ Բոլորն ակնապիշ նայում էին աղջկան, և յուրաքանչյուրն ասում էր,
թե Գվալտերին լավ փոխանակում է կատարել, բայց, ի թիվս այլոց, նրան և սրա
եղբորը շատ գովեց և Գրիզելդան։

Գվալտերին, որը կարծես ուզածին չափ փորձել էր կնոջ համբերությունը,
տեսնելով, որ ոչ մի նորություն նրան բոլորովին չի փոխում, և հավատացած
լինելով, որ դրա պատճառը տկարամտությունը չէ, քանի որ նրա խելքը լավ գիտեր,
մտածեց, թե հասել է ժամանակը նրան հանելու այն վշտալի հոգեվիճակից, որ նա,
ինչպես ինքը կարծում էր, սքողում է իր անայլայլությամբ։ Դրա համար էլ,
բոլորի ներկայությամբ նրան մոտ կանչելով, ժպտալով ասաց. «Ի՞նչ կասես
նորահարսի մասին»։— «Տե՛ր իմ,— ասաց Գրիզելդան,— նա ինձ շատ է դուր
գալիս, և եթե նույնքան խելոք է, որքան գեղեցիկ, որին համոզված եմ, ամենևին
չեմ տարակուսում, որ դուք նրա հետ կապրեք որպես աշխարհիս ամենաերջանիկ
մարդը։ Բայց ամբողջ սրտով խնդրում եմ՝ մի պատճառեք նրան այնպիսի վերքեր, որ
պատճառեցիք այն մյուս կնոջը, որ մի ժամանակ ձերն էր, քանզի, հավատացած եմ,
նա հազիվ թե դիմանա ինչպես ավելի ջահել լինելու, այնպես էլ այն պատճառով,
որ փափկասուն է, մինչդեռ այն մյուսը մանուկ հասակից շարունակ տքնել էր ու
աշխատել»։ Գվալտերին տեսնելով, որ Գրիզելդան հաստատ համոզված է, որ աղջիկն
իր կինն է դառնալու և, այնուամենայնիվ, նրա մասին լավից բացի ոչինչ չի
ասում, նրան նստեցրեց կողքին ու ասաց. «Գրիզելդա, արդեն հասել է ժամը, որ
դու ճաշակես համբերությանդ պտուղը, իսկ այն մարդիկ, որ ինձ դաժան, անարդար
ու խստաբարո էին համարում, իմանան, որ այն ամենով, ինչ արել եմ, հետապնդում
էի մի նախամտածված նպատակ, ցանկանալով քեզ սովորեցնել կին լինել, նրանց
սովորեցնել, թե ինչպե՛ս պետք է կին ընտրել ու պահել, իսկ ինձ համառ ձեռք
բերել մշտական հանգստություն այնքան ժամանակով, քանի դեռ հետդ պիտի ապրեմ,
մի բան, որ ամուսնանալիս վախենում էի, թե չունենամ։ Ահա թե ինչու, փորձելու
համար ես քեզ խոցել ու վիրավորել եմ՝ ինքդ էլ գիտես, թե ի՛նչ ձևերով։ Եվ
քանի որ ոչ մի անգամ չտեսա, որ դու խոսքով կամ գործով խուսափեիր իմ
ցանկությունը կատարելուց, և քանի որ ինձ թվում է, որ քեզնից կստանամ
փափագածս մխիթարությունը, մտադիր եմ միանգամից վերադարձնել, ինչ որ քեզնից
խլել եմ տարիներ շարունակ և ամենայն քնքշությամբ ապաքինել այն վերքերը, որ
քեզ պատճառել եմ։ Ուստի նրան, ում իմ կինն ես համարում, և նրա եղբորն ուրախ
սրտով ընդունիր իբրև իմ և քո զավակներին. սրանք այն երեխաներն են, որոնց՝
քո և շատերի կարծիքով ես դաժանաբար սպանել էի։ Իսկ ես քո ամուսինն եմ, որը
աշխարհում ամենից շատ քեզ է սիրում և, կարծում եմ, կարող է պարծենալ, որ ոչ
ոք իր կնոջից այնքան գոհ չէ, որքան ինքը»։

Այդ ասելով, նա Գրիզելդային գրկեց ու համբուրեց, և նրա հետ միասին, որ
ուրախությունից լալիս էր, դիմեց դեպի այն տեղը, ուր, իր լսածից շվարած,
նստած էր աղջիկը։ Խանտաղատագին գրկելով աղջկան և իր եղբորը, նրանք
փարատեցին նրա և այնտեղ գտնվողներից շատերի թյուր կարծիքը։ Ուրախացած
դամաները սեղանից վեր կենալով՝ Գրիզելդայի հետ միասին գնացին նրա սենյակը
և, վրայից քուրջերը հանելով, հագցրին իր ամենագեղեցիկ հագուստներից մեկը և,
որպես տիրուհու, որպիսին նա թվում էր և ցնցոտիների մեջ, նորից տարան
դահլիճը։ Այստեղ նա շատ ուրախացավ իր երեխաներով, և, քանի որ այդ պատճառով
բոլորի տրամադրությունը բարձրացավ, քեֆն ու ուրախությունը կրկնապատկվեց և
տևեց մի քանի օր, իսկ Գվալտերիին բոլորը շատ խելոք մարդ համարեցին, թեև
գտնում էին, որ այն փորձությունները, որոնց նա ենթարկել էր կնոջը, չափազանց
դաժան ու անտանելի են եղել, բայց բոլորից ավելի խելոք համարեցին
Գրիզելդային։

Մի քանի օր հետո Պանագոյի կոմսը վերադարձավ Բոլոնիա, իսկ Գվալտերին
Ջիաննուկոլեին առաջվա գործից հանելով՝ որպես աներոջ լավ վիճակի արժանացրեց,
այնպես որ նա շատ լավ ապրեց և ի մեծ մխիթարություն իր այդպես էլ կնքեց իր
ծերությունը։ Իսկ այնուհետև, աղջկան տալով մի անվանի մարդու, նա սփոփված
հոգով երկար ապրեց Գրիզելդայի հետ, շարունակ կարեցածին չափ հարգելով ու
մեծարելով նրան։

Ի՞նչ կարելի է ասել այս առթիվ, եթե ոչ այն, որ նույնիսկ աղքատիկ
խրճիթներում երկնքից իջնում են աստվածային հոգիներ, ինչպես որ արքայական
սրահներում հայտնվում են այնպիսիք, որոնք ավելի շուտ արժանի պիտի լինեին
խոզ արածացնելու, քան մարդկանց վրա իշխելու։ Գրիզելդայից բացի ո՛վ
կկարողանար ոչ միայն անարցունք, այլև ուրախ դեմքով դիմանալ այն դաժան ու
չլսված փորձություններին, որոնց ենթարկվել էր Գվալտերիի կողմից։ Եվ տեղին
կլիներ, եթե վերջինս այնպիսի կին ունենար, որը նրա տնից շապկանց վռնդված
լինելով՝ գտներ որևէ մեկին, որը նրա բուրդն այնպես գզեր, որ լավ հագուստ
դուրս դար։

Դիոնեոյի նովելն ավարտվեց, և դամաները բավական խոսեցին դրա մասին, մեկն այս
ասելով, մեկն՝ այն, մեկը դրա մեջ մի բան չհավանելով, մեկը՝ մի ուրիշ բան
գովելով, երբ թագավորը երկնքին նայելով և տեսնելով, որ արևը դեպի մայրամուտ
է թեքվել, տեղից վեր չկենալով սկսեց այսպես խոսել. «Չքնա՛ղ դամաներ,
կարծում եմ ձեզ հայտնի է, որ խելոքությունը միայն այն չէ, որ մարդ կարողանա
անցած բաները հիշել և ներկայումս կատարվողները հասկանալ. իմաստունները մեծ
խելքի նշան համարում են այն, որ մարդ կարողանում է թե՛ առաջինների և թե՛
մյուսների օգնությամբ կանխատեսել նաև ապագայում լինելիք բաները։ Վաղը,
ինչպես գիտեք, կլրանա երկրորդ շաբաթը, որ մենք դուրս եկանք Ֆլորենցիայից,
որպեսզի մեր առողջությունը պահպանելու համար փոքր-ինչ զվարճանայինք,
խուսափելով այն վշտերից, ցավերից ու դառնություններից, որ մեր քաղաքում
անպակաս են ներկայիս մահտարաժամը սկսվելուց ի վեր։ Մենք, կարծում եմ, այդ
բանն արեցինք վայելուչ կերպով, քանզի,— չնայած որ այստեղ պատմվեցին նաև
ուրախ և թերևս վավշահարույց նովելներ և մենք շարունակ լավ ուտում֊խմում,
խաղում ու երգում էինք, մի բան, որ թուլակամներին առհասարակ մղում է դեպի
նվազ քան պարկեշտ արարքներ,— չնայած դրան, ես չնկատեցի ոչ մեր, ոչ էլ ձեր
կողմից թույլ տրված ո՛չ մի շարժում, ո՛չ մի խոսք և առհասարակ ո՛չ մի
այնպիսի բան, որ արժանի լիներ կշտամբանքի, և ինձ թվում էր, թե տեսնում եմ
միայն մի ազնիվ ու մշտական համերաշխություն, եղբայրական անխախտ
մտերմություն, որն անկասկած ինձ չափազանց հաճելի է, ի պատիվ և հօգուտ
ինչպես ձեր, այնպես և իմ։ Դրա համար էլ, որպեսզի երկար ընտելությունից
ձանձրույթի որևէ զգացում չառաջանա և որպեսզի ոչ ոքի առիթ չտանք մեր երկար
մնալը դատապարտելու, և քանի որ մեզնից յուրաքանչյուրն իր օրն ստացել է իր
բաժին մեծարանքը, որ դեռ շարունակվում է իմ նկատմամբ, կարծում եմ, որ ձեր
համաձայնության դեպքում վայելուչ բան արած կլինենք, եթե վերադառնանք՝
ուրկից եկել ենք։ Էլ չասած, որ եթե լավ մտածեք՝ կտեսնեք, որ մեր
ընկերախումբը, որի մասին շրջակայքում արդեն շատերն են իմացել, կարող է
այնքան մեծանալ, որ մեզ համար ամեն բավականություն չքանա։ Ուստի, եթե
համաձայն եք խորհրդիս, ինձ տրված պսակը ես կպահպանեմ մինչև մեր մեկնելը,
որը մտադիր եմ գլուխ բերել վաղը։ Եթե այլ բան եք որոշել, ապա ես արդեն
մտածել եմ, թե հաջորդ օրվա համար ո՛ւմ եմ թագադրելու»։

Դամաներն ու երիտասարդները շատ խոսեցին ու վիճեցին, բայց ի վերջո օգտակար և
վայելուչ համարեցին թագավորի խորհուրդը և որոշեցին նրա ասածի պես վարվել։
Այղ պատճառով էլ, պատվիրելով արքունապետին կանչել՝ թագավորը նրան ասաց, թե
նա առավոտյան ի՛նչ պետք է անի, և, ընկերախումբն արձակելով մինչև ընթրելու
ժամը, ոտքի կանգնեց։ Դամաներն ու մյուսները վեր կացան և, ոչ այլ կերպ, քան
սովորականին պես, անձնատուր եղան ո՛րն այս, ո՛րն այն զվարճանքին։ Երբ
ընթրիքի ժամն հասավ, նրանք մեծ հաճույքով նստեցին ընթրելու, որից հետո
սկսեցին երգել, խաղալ ու պարել, իսկ երբ Լաուրետտան գլխավորեց պարը,
թագավորը Ֆիամետտային հրամայեց մի կանցոն երգել, և նա դուրեկան ձայնով
սկսեց այս կերպ.

Եթե սերն առանց խանդի հայտնվեր,  
Արար աշխարհում չէր ճարվի մի կին,  
Որ այնժամ ինձնից բախտավոր լիներ։  

Եթե ի դեմս իր սիրահարի  
Կնոջը պետք է հաճույք պատճառի  
Զվարթությունը պարմանիական,  
Վեհանձնությունը, ոգին առնական,  
Խելքը կամ ձիրքը պերճախոսության,  
Ապա ե՛ս, անշուշտ, սիրուհին եմ այն,  
Որի սիրուն այդ շնորհներն անգին  
Բախտ առատորեն տվել է նրան,  
Ում հետ կապել եմ իմ սիրտն ու հոգին։  

Սակայն քանի որ,— չեմ տարակուսում,—  
Այլ կանայք պակաս խելոք չեն ինձնից,  
Ապա ես անվերջ դողում եմ ահից,  
Սիրույս համար վատ վախճան սպասում,  
Միշտ վախենալով, որ ուրիշներն էլ  
Կտենչան նրան, ով կյանքս է խլել։  
Եվ ահա հենց այն, որը իմ միակ  
Երանությունն է,— դարձել է պատճառ,  
Որ ես հառաչեմ միաժամանակ,  
Լքվելու մտքից դողամ չարաչար։  

Եթե տերս ինձ իր սիրով նույնքան  
Հավատ ներշնչեր, որքան քաջությամբ,  
Ես չէի խանդի, բայց տղամարդիկ  
Անվերջ փոխում են սիրո առարկան  
Եվ մեզ միշտ խաբում կեղծավորությամբ։  
Հենց այդ է, որ ինձ հուզում է սաստիկ,  
Եվ ամբողջ հոգով մահ եմ փափագում.  
Երբ նայում է նա մի ուրիշ կնոջ՝  
Կասկածն է իսկույն հոգիս համակում։  

Ուստի և կանանց աղաչում եմ ես,  
Որ ինձ երբևէ չանարգեն այդպես,  
Բայց թե գիտենամ, որ մեկը խոսքով,  
Իր ակնարկներով կամ փայփայանքով  
Ջանում է նրան խլել իմ ձեռից,  
Ապա թող զրկվեմ ես իմ աչքերից,  
Եթե չպատժեմ և այնպես չանեմ,  
Որ նա նզովի քայլն իր անխոհեմ։  

Երբ Ֆիամետտան իր կանցոնն ավարտեց, Դիոնեոն, որ նստած էր նրա կողքին,
ծիծաղելով ասաց. «Դուք մեծ հաճույք պատճառած կլինեիք, եթե բոլորին ասեիք,
թե ձեր սիրածն ո՛վ է, որպեսզի անգիտաբար ձեր ձեռքից չխլեին, քանի որ դրա
համար չափազանց շատ եք զայրանում»։ Ապա երգեցին մի քանի այլ կանցոններ, և
երբ գիշերն արդեն կես էր եղել՝ թագավորի հրամանով գնացին հանգստանալու։ Իսկ
երբ բացվեց նոր օրը, բոլորը վեր կացան և, այն բանից հետո, երբ արքունապետը
նրանց իրերը ճամփել էր, խելամիտ թագավորի առաջնորդությամբ բռնեցին
Ֆլորենցիայի ճանապարհը։ Երեք երիտասարդները յոթ դամաներին թողնելով Սանտա
Մարիա Նովելլայում, ուրկից միասին դուրս էին եկել, և նրանց հրաժեշտ տալով,
գնացին այլ զվարճություններ փնտրելու, իսկ դամաները երբ հարմար համարեցին՝
ցրվեցին ու գնացին իրենց տները։
