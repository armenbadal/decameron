## Մուտք

_Ավարտված է Դեկամերոնի օրն հինգերորդ և սկսվում է վեցերորդը, որի ընթացքում
Ելիզայի նախագահությամբ խոսվում է այն մարդկանց մասին, ովքեր որևէ սուր
խոսքից խոցված՝ հատուցել են փոխարենը կամ սրամիտ պատասխանով ու
հնարամտությամբ խուսափել կորուստից, վտանգից կամ անարգանքից։_

Արդեն լուսինը, դուրս գալով երկնքի մեջտեղը, զրկվել էր իր շողերից և մեր
աշխարհն ամենուրեք լուսավորվել էր նոր լուսատուի ծագմամբ, երբ թագուհին,
վեր կենալով, հրամայեց կանչել իր ընկերակիցներին։ Հուշիկ քայլերով նրանք
փոքր-ինչ հեռացան գեղեցիկ բլուրից, ճեմելով շաղոտ դաշտում և զրուցելով այս
կամ այն մասին, վիճելով պատմված նովելների առավել կամ պակաս թերությունների
շուրջը և վերստին ծիծաղելով նրանց մեջ հիշված զանազան դեպքերի վրա, մինչև
որ արևը բարձրացավ, սկսեց շոգը և նրանց թվաց, որ հարկավոր է տուն
վերադառնալ։ Ուստի, շուռ գալով, ետ եկան։ Այստեղ սեղանն արդեն բացված և
ամեն ինչ զարդարված էր բուրավետ դալարիքով ու ղմայլելի ծաղիկներով, և քանի
դեռ շոգը չէր սաստկացել նրանք թագուհու հրամանով հացկերույթի նստեցին։
Ուրախ տրամադրությամբ ճաշելուց հետո, նրանք նախ մի քանի գեղեցիկ ու
սիրունիկ երգեր երգեցին, իսկ հետո գնացին ո՛րը քնելու, ո՛րն էլ շախմատ կամ
տամա խաղալու։ Դիոնեոն ու Լաուրետտան սկսեցին Տրիոլի ու Քրիզեիդայի երգը։
Երբ հասավ զրույցի համար վերստին հավաքվելու ժամը, և թագուհին էլ հրամայեց
բոլորին կանչել, նրանք ըստ սովորության նստեցին աղբյուրի մոտ. և արդեն
թագուհին ուզում էր կարգադրել, որ սկսեն առաջին նովելը, երբ պատահեց (թեև
երբեք այդպիսի բան չէր եղել), որ թագուհին ու բոլորը լսեցին մի սաստիկ
աղմուկ, որ նաժիշտներն ու սպասավորները բարձրացրել էին խոհանոցում։ Երբ
կանչեցին արքունապետին ու հարցրին, թե ով է գոռում և ի՞նչն է աղմուկի
պատճառը, նա ասաց, թե Լիչիսկան և Տինդարոն են կռվում, բայց թե ինչու՝
չգիտե. քանզի երբ գնացել էր հրամայելու, որ լռեն, իրեն թագուհու անունից
կանչեցին։ Թագուհին նրան հրամայեց իսկույն ևեթ կանչել Լիչիսկային ու
Տինդարոյին։ Երբ նրանք եկան, նա հարցրեց թե ինչու էին կռվում։ Տինդարոն
ուզում էր պատասխանել, բայց Լիչիսկան, որ արդեն տարիքն առած և ավելի շուտ
անբարիշտ, քան համեստ կին էր, դառնալով նրան՝ բարկացած ասաց. «Մի այս
հիմարին տեսե՜ք, համարձակվում է ինձնից առաջ խոսել, երբ ես այստեղ եմ։
Թույլ տուր ես պատմեմ»։ Եվ, դառնալով թագուհուն, ասաց. «Մադոննա, այս մարդն
ուզում է ինձ ծանոթացնել Բանսարկուի կնոջ հետ և, կարծես թե ես նրա հետ
ծանոթություն չեմ ունեցել, ուզում է ինձ համոզել, թե մեսսեր Բաբանը
բռնությամբ ու արյունահեղությամբ է մտել Ղարադաղ, իսկ ես ասում եմ՝ ճիշտ
չէ, ընդհակառակը, մտել է խաղաղ կերպով և ի մեծ բավականություն բնակիչների։
Այս հիմարի գլուխը միանգամայն համոզված է, թե իբր աղջիկներն այնքան տխմար
են, որ իզուր տեղը ժամանակ են կորցնում, սպասելով իրենց հայրերի ու
եղբայրների թույլտվությանը, որոնք համարյա միշտ էլ նրանց հարսանիքը
երեք֊չորս տարի ավելի ուշ են անում, քան պետք է։ Լա՜վ օրի կհասնեին,
ախպե՛րս, եթե այդքան երկար սպասեին։ Երդվում եմ աստուծով,— իսկ որ
երդվում եմ, գիտեմ ինչ եմ ասում,— ես ոչ մի հարևանուհի չունեմ, որ մարդու
գնալիս աղջիկ եղած լիներ։ Ասենք, մարդու գնացածներին էլ գիտեմ, գիտեմ, թե
ինչպիսի խաղեր են խաղում իրենց մարդկանց գլխին, իսկ այդ ոչխարը ուզում է
ինձ բան սովորեցնել, կարծես թե ես երեկ եմ ծնվել»։

Մինչ Լիչիսկան խոսում էր, դամաներն այնպես էին ծիծաղում, որ բոլորի
ատամները բաց էին մնացել։ Թագուհին մի վեց անգամ նրան հրամայեց լռել, բայց
դա ոչ մի նշանակություն չունեցավ, և Լիչիսկան չհանգստացավ, մինչև որ չասաց
ինչ որ ուզում էր։ Երբ նա վերջացրեց, թագուհին դարձավ Դիոնեոյին և
ծիծաղելով ասաց. «Դիոնեո, այս վեճը քո սրտովն է, ուստի ջանա մեր
պատմություններն ավարտելուց հետո մի վերջնական վճիռ հայտնել այս առթիվ»։
Դիոնեոն իսկույն պատասխանեց. «Մադոննա, վճիռը պատրաստ է, և կարիք չկա նրանց
մինչև վերջ լսելու. ես ասում եմ, որ Լիչիսկան իրավացի է, և կարծում եմ, նրա
ասածն է ճիշտ, իսկ Տինդարոն՝ հիմար է»։ Այդ լսելով, Լիչիսկան ծիծաղեց և,
դառնալով Տինդարոյին, ասաց. «Ես էլ հենց այդ էի ասում, դե հիմա գնա բանիդ։
Կարծում էիր, թե ինձնից շատ ես հասկանում, թեև բերանիցդ դեռ կաթի հոտ է
գալիս։ Փա՜ռք աստծո, կերածս հարամ չի»։ Եվ եթե թագուհին բարկացկոտ դեմքով
Լիչիսկային չպատվիրեր լռել և չհրամայեր, որ նա այլևս դուրս չտա ու չաղմկի,
թե որ ծեծ ուտել չի ուզում, և եթե նրան ու Տինդարոյին հեռացնել չտար, ապա
իրենք ամբողջ օրը ոչինչ չպիտի անեին, բացի նրան լսելուց։ Երբ նրանք
հեռացան, թագուհին Ֆիլոմենային հրամայեց սկսել պատմությունները։ Եվ
Ֆիլոմենան ուրախ֊ուրախ սկսեց այս կերպ։


## Նովել առաջին

_Մի ազնվական մադոննա Օրետտային խոստանում է այնպիսի նովել պատմել, որ նրան
թվա, թե ձիով է գնում, բայց անշնորհք է պատմում, և մադոննան խնդրում է իրեն
ձիուց իջեցնել։_

Դեռատի՛ դամաներ, ինչպես պարզ գիշերին աստղերն են երկնքի զարդը, իսկ
գարնանը կանաչ դաշտերին գեղեցկություն են տալիս ծաղիկները, բլուրներին՝
ընձյուղաձ թփերը, ահա այդպես էլ սրամիտ խոսքեր են զարդարում լավ բարքերն ու
հաճելի զրույցը։ Իրենց հակիրճությամբ դրանք ավելի սազում են կանանց, քանզի
կանանց ավելի քիչ կպատշաճե շատ խոսել, քան տղամարդկանց։ Ճիշտ է, ինչ
պատճառով էլ կուզե լինի,— մեր խելքի պակասությա՞ն, թե այն հատուկ
թշնամության պատճառով, որ երկինքը տածում է մեր Ժամանակի նկատմամբ,—
ներկայումս քիչ են կամ ամենևին չկան այնպիսի կանայք, որ կարողանան տեղին մի
սուր խոսք ասել կամ ինչպես հարկն է այն հասկանալ, երբ իրենց է ասվում,— և
դա համո՜թ մեր հանուրի։ Բայց քանի որ այդ մասին Պամպինեան արդեն երկար
խոսեց, ես մտադիր չեմ ավելին ասել, իսկ որպեսզի ձեզ ցույց տամ, թե տեղին
ասված սրամիտ խոսքը մինչ որ աստիճան գեղեցիկ է, ցանկանում եմ պատմել, թե
որքան հաճելի կերպով մի արժանավոր դամա մի ազնվականի ստիպել է լռել։

Ինչպես ձեզնից շատերը տեսած կամ լսած կլինեն, մեր քաղաքում ապրում էր մի
ազնվազարմ, բարեբարո և սրախոս դամա, որի արժանիքները պարտավորեցնում են, որ
նրա անունը լռության չտրվի. մեսսեր Ջերի Սպինայի կինն էր նա, անունը
մադոննա Օրետտա։ Մի անգամ նա էլ մեզ պես գտնվում էր գյուղում և տեղից֊տեղ
անցնելով զբոսնում էր այդ օրն իր մոտ ճաշած կանանց ու տղամարդկանց հետ։
Իրենց դուրս եկած տեղից մինչև այն վայրը, ուր մտադիր էին ոտքով գնալ, նրանք
թերևս բավական երկար ճանապարհ պիտի անցնեին, և ահա նրանց հասարակության մեջ
գտնվող տղամարդկանցից մեկն ասում է. «Մադոննա Օրետտա, եթե ցանկանաք, ես
աշխարհիս ամենալավ նովելը պատմելով կարող եմ այնպես անել, որ ձեզ թվա, թե
մեր անցած ճանապարհի մեծ մասը ձեզ ձիով եմ տարել»։ Դաման պատասխանեց.
«Մեսսերե, խնդրում եմ, և նույնիսկ շատ եմ խնդրում, արեք այդ բանը։ Դա ինձ
չափազանց հաճելի կլինի»։ Պարոն ասպետը, որին իր սուրը թերևս նույնքան քիչ
էր սազում, որքան պերճախոսությունը, այդ լսելուն պես սկսեց մի նովել
պատմել. նովելն ինքնին իսկապես շատ լավն էր, բայց նա սոսկալի փչացնում էր
այն, երեք֊չորս և նույնիսկ վեց անգամ կրկնելով միևնույն խոսքերը, մերթ
դառնալով արդեն պատմածին, մերթ ասելով՝ «այս մեկը լավ չպատմեցի», հաճախ
անունները շփոթելով, մեկը մյուսի տեղը դնելով, էլ չասած, որ շատ վատ էր
արտահայտվում, եթե նկատի առնենք գործող անձանց հատկություններր և տեղի
ունեցած դեպքերր։ Քանի դեռ մադոննա Օրետտան նրան լսում էր՝ շուտ֊շուտ
այնպես էր քրտնում ու սրտնեղում, որ կարծես հիվանդ էր կամ ուր որ է պիտի
մեռներ։ Այլևս չկարողանալով դիմանալ և տեսնելով, որ ասպետը խոսքի տուտը
կորցրել է և այլևս չի գտնելու, նա կատակով ասաց. «Մեսսերե, ձեր ձին
չափազանց շատ է թափահարում, ուստի բարի եղեք ինձ ցած իջեցնել»։ Ասպետը, որն
ի դեպ, ակնարկությունները հասկանալու ավելի շնորհք ուներ, քան լավ
պատմելու, հասկացավ նրա սրախոսությունը, կատակի ու ծիծաղի տվեց և, այլ
պատմությունների անցնելով, անավարտ թողեց իր սկսած ու վատ պատմած նովելը։


## Նովել երկրորդ

_Հացթուխ Չիստին մի բառով սթափեցնում է Ջերի Սպինային, որը նրան դիմել էր
անհամեստ խնդրանքով։_

Բոլոր դամաներն ու տղամարդիկ շատ գովեցին մադոննա Օրետտայի սրախոսությունը,
իսկ թագուհին Պամպինեային հրամայեց շարունակել, և նա սկսեց այս կերպ.—
Չքնաղագե՛ղ դամաներ, ես չեմ կարողանում հասկանալ, թե ով է ավելի շատ
մեղանչում՝ արդյոք բնությո՞ւնը, որ ազնիվ հոգու համար արհամարհելի մարմին է
ստեղծում, թե՞ բախտը, որ ազնիվ հոգով օժտված մարմնին ստոր արհեստ է տալիս,
ինչպես վարվել է մեր համաքաղաքացի Չիստիի և շատ ուրիշների հետ։ Այդ
Չիստիին, որը վսեմ հոգու տեր մարդ էր, բախտը հացթուխ էր դարձրել։ Եվ ես,
անտարակույս, հավասարապես կնզովեի և՛ բնությանը, և՛ բախտին, եթե չգիտենայի,
որ բնությունն իմաստուն է, իսկ բախտն հազարավոր աչքեր ունի, թեև հիմարները
նրան կույր են պատկերում։ Ես կարծում եմ, որ լինելով շատ իմաստուն, նրանք
վարվում են այն մահկանացուների պես, որոնք ապագայի անորոշության դեպքում՝
իրենց ամենաանհրաժեշտ իրերը թաղում են տան ամենաաննկատ, նվազ կասկած
հարուցող տեղում, իսկ մեծ կարիք զգալիս՝ այնտեղից հանում, քանզի աննկատ
տեղը դրանք ավելի ապահով է պահում, քան կարող է պահել սքանչելի սենյակը։
Այդպես էլ աշխարհիս այդ երկու սպասուհիներն իրենց ամենաթանկարժեք իրերը
թաքցնում են ստոր արհեստների ծածկոցի տակ, որպեսզի անհրաժեշտության դեպքում
հանելիս՝ ավելի պայծառ շողշողան։ Ես ուզում եմ մի շատ սիրուն նովելով ցույց
տալ, թե որքան փոքրանշանակ արարքով հացթուխ Չիստին ապացուցեց այդ բանը,
բացելով մեսսեր Ջերի Սպինայի հոգու աչքերը, այն Սպինայի, որին ես հիշեցի
նրա կնոջ մադոննա Օրետտայի մասին պատմված նովելի պատճառով։

Եվ կասեմ ուրեմն, որ երբ Բոնիֆացիոս պապը, որի մոտ մեսսեր Ջերի Սպինան մեծ
հեղինակություն ուներ, իր մի քանի գործերով անվանի դեսպաններ էր առաքել
Ֆլորենցիա և նրանք իջևանել էին մեսսեր Ջերիի տանը, որը նրանց հետ միասին
քննարկում էր պապի գործերը,— ահա այդ ժամանակ, ինչ֊որ գործով, մեսսեր
Ջերին պապի դեսպանների հետ ամեն օր ոտքով անցնում էր Սանտա Մարիա Ուհգի
եկեղեցու մոտով, ուր Չիստին սեփական փուռ ուներ և իր արհեստն էր բանեցնում։
Թեև բախտը Չիստիին շատ ստոր արհեստ էր բաժին հանել, այնուամենայնիվ նրան
այդ գործում այնպես էր օգնել, որ նա հարուստ մարդ էր դարձել, բայց, չնայած
դրան, ոչ մի պայմանով չէր փոխում արհեստն ու շատ ճոխ կյանք էր վարում և, ի
թիվս բազում լավ բաների, իր տանը շարունակ ունենում էր ամենաընտիր սպիտակ
ու կարմիր գինիները, որ կարելի էր ճարել Ֆլորենցիայում կամ նրա
շրջակայքում։ Տեսնելով, որ մեսսեր Ջերին ու պապի դեսպաններն ամեն առավոտ
անցնում են իր դռան մոտով, իսկ եղանակն էլ խիստ շոգ է, նա մտածեց, թե շատ
սիրալիր բան արած կլինի, եթե նրանց հրավիրի խմելու իր ընտիր սպիտակ գինին,
բայց, համեմատության մեջ դնելով իր և մեսսեր Ջերիի դիրքը, կարծում էր, որ
իր կողմից հանդգնություն կլիներ նրանց հրավիրել, և խորհեց ու գտավ, թե ինչ
պետք է անի, որ մեսսեր Ջերին ինքը խնդրի խմել։ Եվ նա,— ձյունի պես սպիտակ
բաճկոնակով, միշտ մաքուր լվացած գոգնոցով, որոնցով ավելի շուտ ջրաղացպանի
էր նման, քան հացթուխի,— ամեն առավոտ այն ժամին, երբ իր հաշվով պետք է
անցնեին մեսսեր Ջերին ու դեսպանները, դռան առաջ դնել էր տալիս սառը ջրով
լի, նոր ու կլայեկած մի դույլ, մի բոլոնյան սափորիկ ընտիր սպիտակ գինի և
երկու բաժակ, որոնք այնպես էին փայլփլում, որ կարծես արծաթից լինեին։ Նրանց
անցնելու ժամանակ նստելով դռան մոտ, մի երկու անգամ թքելուց հետո նա սկսում
էր խմել իր գինին, այն էլ այնպիսի ախորժակով, որ անգամ մեռածի ցանկությունը
կշարժեր։ Երկու անգամ այդ բանը տեսնելով, երրորդին մեսսեր Ջերին հարցրեց.
«Հը՛, ինչպիսի՞ գինի է, Չի՛ստի, լա՞վն է»։ Չիստին ոտքի կանգնելով՝ ասաց.
«Այո, մեսսերե, բայց մինչև որ ինքներդ չճաշակեք, իմ ասելով չեք իմանա, թե
որքան լավն է»։ Չգիտեմ շոգի՞, սովորականից շատ հոգնած լինելու՞, թե Չիստիի
խմելուց գայթակղվելու պատճառով, մեսսեր Ջերին ծարավ զգաց և, դառնալով
դեսպաններին, ժպտալով ասաց. «Տիա՛րք, եկեք ճաշակենք այս պատվական մարդու
գինին, գուցե այնպիսին է, որ չէնք զղջա»։ Ասաց ու նրանց հետ միասին մոտեցավ
Չիստիին։ Սա փռից բերել տվեց մի երկար նստարան, նրանց հրավիրեց նստել, իսկ
նրանց ծառաներին, որ մոտեցել էին բաժակները լվալու, ասաց. «Գնացեք ձեր
բանին, եդբայրնե՛ր, թողեք այդ ես անեմ, որովհետև ես ավելի վատ չեմ լցնում,
քան հաց թխում, և մտքներովդ չանցնի, թե մի կաթիլ իսկ կճաշակեք»։ Այդ
ասելով, նա իր ձեռքով լվաց չորս նոր ու գեղեցիկ բաժակ, բերել տվեց մի սափոր
ընտիր գինի և ջանադրաբար սկսեց լցնել մեսսեր Ջերիի և նրա ընկերների համար։
Սրանք շատ գովեցին գինին, ասացին, որ դրա նման գինի վաղուց չեն խմել, և
քանի դեռ դեսպանները քաղաքումն էին՝ մեսսեր Ջերին գրեթե ամեն օր նրանց հետ
գալիս էր այդտեղ խմելու։

Երբ դեսպաններն իրենց գործերն ավարտել և պատրաստվում էին մեկնել, մեսսեր
Ջերին մի փառավոր խնջույք սարքեց և հրավիրած լինելով ամենաերևելի
քաղաքացիներից մի քանիսին՝ կանչել տվեց Չիստիին ևս, որը, սակայն, ոչ մի
կերպ չհամաձայնեց գնալ։ Այնժամ մեսսեր Ջերին իր ծառաներից մեկին հրամայեց
գնալ ու Չիստիից մի շիշ գինի բերել, որպեսզի առաջին խորտիկի վրա հյուրերից
յուրաքանչյուրին դրանից կես բաժակ խմեցներ։ Ծառան, երևի զայրացած լինելով,
որ իրեն ոչ մի անգամ չէր հաջողվել այդ գինուց խմել, մի մեծ շիշ վերցրեց։
Տեսնելով այդ շիշը, Չիստին ասաց. «Տղա՛ս, մեսսեր Ջերին քեզ ինձ մոտ չի
ուղարկել»։ Ծառան մի քանի անգամ պնդեց, թե նրա մոտ է ուղարկված, բայց
շարունակ նույն պատասխանը ստանալով՝ թողեց ետ եկավ ու մեսսեր Ջերիին
հայտնեց Չիստիի ասածը։ Մեսսեր Ջերին նրան ասաց. «Վերադարձիր ու նրան ասա,
որ իր մոտ եմ ուղարկել, իսկ եթե դարձյալ նույն պատասխանը տա՝ հարցրու, թե
հապա ու՞մ մոտ եմ ուղարկել»։ Ծառան վերադարձավ ու ասաց. «Չիստի, մեսսեր
Ջերին ինձ իսկապես քեզ մոտ է ուղարկել»։— «Վա՜յ թե ինձ մոտ չի ուղարկել,
տղա՛ս»,— պատասխանեց Չիստին։ «Որ այդպես է, հապա ո՞ւմ մոտ է
ուղարկել»։— «Ուղարկել է Առնո»,— պատասխանեց Չիստին։

Երբ ծառան Չիստիի պատասխանը հայտնեց մեսսեր Ջերիին, հանկարծ վերջինիս
աչքերը բացվեցին, և նա ծառային ասաց. «Ցույց տուր տեսնեմ ի՛նչ շիշ էիր
տարել»։ Տեսնելով շիշը, մեսսեր Ջերին ասաց. «Չիստին իրավացի է»։ Եվ ծառային
կշտամբելով, հրամայեց ավելի համապատասխան շիշ վերցնել։ Այդ շիշը տեսնելով՝
Չիստին ասաց. «Ա՛յ, հիմա տեսնում եմ, որ ինձ մոտ է ուղարկել, և ես սիրով
կլցնեմ այդ շիշը»։ Նույն այդ օրը, պատվիրելով այդ գինուց մի տակառիկ լցնել,
նա կարգադրեց տանել մեսսեր Ջերիի տունը, հետո ինքն էլ գնաց այնտեղ և նրան
հանդիպելով՝ ասաց. «Մեսսերե, խնդրում եմ չկարծեք, թե առավոտվա շիշը ինձ
վախեցրեց. այն ժամանակ պարզապես մտքովս անցավ, թե երևի մոռացել եք՝ ինչ որ
ես մի քանի օր առաջ ձեզ ապացուցեցի իմ սափորիկներով, այսինքն այն, որ իմ
գինին սեղանի դինի չէ. դրա համար էլ այս առավոտ ցանկացա այդ բանը հիշեցնել։
Այժմ, այլևս չցանկանալով այդ գինու պահապանը լինել, ես բոլորն ուղարկեցի
ձեզ։ Այսուհետև նրա հետ վարվեցեք, ինչպես կկամենաք»։

Մեսսեր Ջերին շատ սիրով ընդունեց Չիստիի նվերը, երախտահատույց եղավ ըստ
պատշաճի, և այդ օրից ի վեր միշտ նրան հարգարժան մարդ և բարեկամ էր
համարում։


## Նովել երրորդ

_Մոննա Նոննան իր սրամիտ պատասխանով վերջ է տալիս Ֆլորենցիայի եպիսկոպոսի
անվայելուչ կատակներին։_

Երբ Պամպինեան ավարտեց իր նովելը և բոլորը շատ գովեցին Չիստիի պատասխանն ու
առատաձեռնությունը, թագուհին հարմար համարեց, որ պատմել շարունակի
Լաուրետտան, որն և ուրախ-ուրախ սկսեց այս կերպ.— Սիրելի՛ դամաներ,
սկզբում Պամպինեան, այժմ էլ Ֆիլոմենան շատ ճիշտ խոսեցին և՛ մեր նվազ
կարողունակության, և՛ սրամիտ խոսքի գեղեցկության մասին, ուստի հարկ չկա
այլևս դառնալու դրան, միայն թե սրամտությունների առնչությամբ ես ուզում եմ
ձեզ հիշեցնել, որ նրանք լսողին պետք է կծեն ոչխարի, այլ ոչ թե շան պես,
քանզի եթե սրամիտ խոսքը շան պես կծեր՝ ոչ թե սրախոսություն կդառնար, այլ
հայհոյանք։ Ահա հենց այդ դերն են կատարել մադոննա Օրետտայի խոսքն ու Չիստիի
պատասխանը։ Ճիշտն ասած, եթե սրամիտ խոսքն ասվում է ի պատասխան և ասողը
կծում է շան պես, քանի որ մինչ այդ իրեն էլ են շնավարի կծել, ապա դրա համար
նրան պետք չէ կշտամբել, ինչպես որ պետք էր կշտամբել, եթե այդպես կծած
չլինեին։ Այդ պատճառով էլ անհրաժեշտ է նկատի առնել, թե ո՛ւմ, ե՛րբ և որտե՛ղ
են ասվում սուր խոսքերը։ Քանի որ ժամանակով մեր պրելատներից մեկը քիչ էր
հաշվի առել այդ հանգամանքը, ապա իրեն կծեցին ոչ պակաս անխնա, քան ինքն էր
կծել, և այդ է ահա, որ ուզում եմ պատմել մի փոքրիկ նովելի մեջ։

Երբ Ֆլորենցիայի եպիսկոպոսը մեսսեր Անտոնիո դը Օրզոն էր, արժանավոը ու
խելացի այդ պրելատը, այդ ժամանակ, իբրև Ռոբերտ թագավորի մարշալ, այնտեղ
եկել էր մի ազնվական, անունը Դեգո դելլա Ռատտա։ Եղավ որ նա, գեղեցկատես ու
չափազանց կնամոլ մարդ լինելով, հրապուրվեց մի ֆլորենտացի շատ գեղեցիկ
դամայով, որը հիշյալ եպիսկոպոսի եղբոր թոռն էր։ Իմանալով, որ դամայի
ամուսինը, չնայած բարետոհմիկ լինելուն, չափազանց գծուծ ու անպիտան մարդ է,
մարշալը նրա հետ պայման կապեց, որ նրան կվճարի հինգ հարյուր ոսկյա ֆլորին,
իսկ նա իրեն թույլ կտա մի գիշեր պառկել իր կնոջ հետ։ Ուստի, արծաթյա
դրամները ոսկեզօծել տալով այն երկու սոլդանոցների պես, որ այն ժամանակ
շրջանառության մեջ էին, պառկելով նրա կնոջ հետ, թեպետև վերջինիս
ցանկությանը հակառակ, դրամը տվեց ամուսնուն։ Երբ հետո այդ ամենն իմացվեց,
անպիտան ամուսնուն մնաց միայն վնասն ու մարդկանց ծաղրն ու ծանակը, իսկ
եպիսկոպոսը, խելոք մարդ լինելով, ձևացնում էր, որ այդ մասին ոչինչ չգիտե։

Քանի որ եպիսկոպոսն ու մարշալը հաճախ էին լինում միասին, ապա եղավ, որ
Հովհաննու օրը, երբ նրանք ձի հեծած ընթանում էին կողք-կողքի և փողոցներից
մեկում, ուր գրազավազք է տեղի ունենում, դամաներ տեսան, եպիսկոպոսը նրանց
մեջ նկատեց մի դեռատի դամայի՝ մեսսեր Ալեսիո Ռինուչիի հորեղբոր աղջկան,
անունը Նոննա դեի Պուլչի, որին խլել է ներկայիս ժանտախտը և որին հավանաբար,
բոլորդ ճանաչում էիք։ Ահա այդ դամային, որն այն ժամանակ տակավին թարմ էր ու
դեռատի, հնարամիտ ու վճռական, և նոր էր մարդու գնացել Պորտա Սան Պիերոյում,
ահա այդ դամային եպիսկոպոսը ցույց տվեց մարշալին։ Իսկ հետո, երբ մոտեցավ
դամային, ձեռքը դրեց մարշալի ուսին և ասաց. «Նոննա, ի՞նչ ես կարծում,
համոզվա՞ծ ես, որ կկարողանաս սրա հախից դալ»։ Նոննային թվաց, որ այդ խոսքը
փոքրինչ դիպավ իր պատվին և իրեն պիտի որ արատավորի այն մարդկանց աչքին,
որոնք լսեցին նրա ասածը։ Դրա համար էլ, չէ թե այդ արատը մաքրելու, այլ
հարվածին հարվածով պատասխանած լինելու համար, նա վրա բերեց ու ասաց.
«Մեսսերե, միգուցե նա ի՛նքը չկարողանա իմ հախից գալ, բայց և այնպես ես
կցանկանայի, որ դրամներն իսկական լինեին»։

Այդ խոսքը լսելով, մարշալն ու եպիսկոպոսը զգացին, որ նա իրենց երկուսին էլ
հավասարապես նախատեց՝ մեկին իբրև մի մարդու, որ անազնիվ խաղ էր խաղացել
եպիսկոպոսի եղբոր թոռան գլխին, մյուսին՝ նրա համար, որ անարգված էր ի դեմս
իր հարազատ եղբոր թոռան։ Իրար երեսի չնայելով ու ամաչելով, նրանք թողին ու
անխոս հեռացան, այդ օրը ոչ մի պատասխան չտալով Նոննային։ Այսպիսով, դեռատի
կնոջ համար, որի պատվին դիպել էին, անվայելուչ բան չէր սրամիտ խոսքով
դիպչել նաև մի ուրիշի պատվին։


## Նովել չորրորդ

_Կուրադո Ջիանիֆիլիացիի խոհարար Կիկիբիոն մի սրամիտ խոսքով, որ ասել էր իրեն
փրկելու համար, Կուրադոյի զայրույթը ծիծաղի է փոխարկում և ազատվում այն
ծանր պատժից, որ նրան սպառնում էր Կուրադոն։_

Լաուրետտան լռել էր արդեն և բոլորը թունդ գովում էին Նոննային, երբ
թագուհին Նեիֆիլային հրամայեց շարունակել։ Վերջինս ասաց.— Սիրելի՛
դամաներ, թեև հնարագետ խելքը խոսողներին, ըստ հանգամանաց, հաճախ թելադրում
է սրամիտ, օգտակար ու գեղեցիկ խոսքեր, բայց և պատահմունքը, որ երբեմն
օգնության է հասնում երկչոտներին, նրանց բերանը այնպիսի խոսքեր է դնում, որ
նրանք խաղաղ տրամադրության մեջ երբևէ չէին կարող գտնել։ Այդ եմ ուզում
ապացուցել իմ այս նովելով։

Ինչպես ձեզնից ամեն մեկը լսած կամ տեսած կլինի, Կուրադո Ջիանիֆիլիացին, մեր
քաղաքի այդ երևելի բնակիչը, միշտ առատաձեռն էր և հյուրասեր և, ապրելով
ասպետավարի, շարունակ բավականություն էր գտնում շներ և որսակ թռչուններ
պահելու մեջ։ Մի անգամ, երբ Կուրադոյի բազեն մի արագիլ էր որսացել, և նա,
տեսնելով, որ թռչունը ջահել է ու գեր, ուղարկել էր իր վենետիկցի խոհարար
Կիկիբիոչին և ապսպրել, որ տապակի ու խնամքով պատրաստի ընթրիքի համար։
Կիկիբիոն, որ թեթևամիտ մարդ էր, և այդ բանը դեմքից էլ էր երևում, մաքրեց
արագիլը, դրեց կրակի վրա և սկսեց փութաջան տապակել։ Երբ նա համարյա
տապակել֊պրծել էր և տապակածի հոտը բռնել էր չորս կողմը, պատահմունքի
բերումով խոհանոց մտավ տեղացի կանանցից մեկը, անունը Բրունետտա, որին
Կիկիբիոն թունդ սիրահարված էր. ներս մտավ և, հոտն առնելով ու տեսնելով
արագիլը, սկսեց գորովագին խնդրել, որ Կիկիբիոն մի բուդը իրեն տա։ Կիկիբիոն
երգելով պա տասխանեց. «Բուդը քեզ չեմ տա, մոննա Բրունետտա, բուդը քեզ չեմ
տա»։ Դոննա Բրունետտան զայրանալով ասաց. «Եթե բուդը չտաս, աստված վկա,
երբեք չեմ անի սրտիդ ուզածը»։ Մի խոսքով, մեծ վեճ ծագեց։ Ի վերջո,
սիրեցյալի սիրտը կոտրած չլինելու համար, Կիկիբիոն պոկեց բուդն ու տվեց
նրան։ Երբ հետո Կուրադոյին և նրա հյուրերին արագիլը մատուցվեց առանց մի
բդի, Կուրադոն շատ զարմացավ, կանչել տվեց Կիկիբիոյին և հարցրեց, թե հապա
ո՞ւր է արագիլի մյուս բուդը։ Մեր փչան վենետիկցին իսկույն պատասխանեց.
«Տե՛ր իմ, արագիլներն ընդամենը մեկ ոտք և մի բուդ են ունենում»։ Այնժամ
Կուրադոն բարկացած ասաց. «Ինչպե՞ս թե, գրողը տանի, մի ոտք ու մի բուդ,
կարծես թե ես ուրիշ արագիլ չեմ տեսել»։ Կիկիբիոն շարունակում էր պնդել.
«Ճիշտ եմ ասում, մեսսերե, և եթե ցանկանում եք՝ կարող եմ ասածս ապացուցել
կենդանի արագիլների վրա»։ Կուրադոն հյուրերի սիրույն չցանկացավ այլևս
վիճել, բայց, այնուամենայնիվ, ասաց. «Քանի որ դու պատրաստ ես դա ապացուցել
կենդանի արագիլների վրա,— թեև ես այդպիսի բան ո՛չ լսել եմ, ո՛չ տեսել,—
ապա ուզում եմ տեսնել վաղն ևեթ, և այն ժամանակ ասելիք չեմ ունենա։ Բայց
երդվում եմ Քրիստոսի մարմնով, որ, եթե քո ասածը չեղավ, կհրամայեմ քեզ
այնպիսի դաս տալ, որ մինչև մահ ու գերեզման չմոռանաս, թե ես ով եմ»։

Այդպես վերջացավ վեճն այդ երեկո, բայց մյուս օրը, լույսը հազիվ բացված,
Կուրադոն, որի զայրույթը քունն էլ չէր փարատել, վեր կացավ տակավին
զայրացած, հրամայեց ձիեր բերել և, Կիկիբիոյին մի յաբուի վրա նստեցնելով,
նրա հետ դիմեց դեպի գետափը, ուր սովորաբար լուսաբացից առաջ արագիլներ էին
լինում, և ասաց. «Հիմա կտեսնենք, թե երեկ ո՛վ էր սուտ ասում, ե՞ս, թե դու»։
Տեսնելով, որ Կուրադոյի բարկությունը դեռ չի անցել, իսկ ինքը ստիպված է
հաստատել իր սուտը, և չիմանալով ինչպես անել այդ, Կիկիբիոն, անասելի վախը
սրտում, ընթանում էր Կուրադոյի հետևից և սիրով կթողներ ու կփախչեր, եթե
միայն կարողանար։ Բայց ի վիճակի չլինելով փախչել, նա մերթ առաջ էր նայում,
մերթ ետ, մերթ այս, մերթ այն կողմը, և նրան ամեն ինչ երկու ոտքի վրա
կանգնած արագիլ էր թվում։ Արդեն մոտեցել էին գետին, երբ նա հանկարծ,
մյուսներից առաջ, նկատեց տասներեք արագիլներ, որ կանգնած էին մի ոտքի վրա,
ինչպես անում են քնած ժամանակ։ Ուստի, նա իսկույն Կուրադոյին ցույց տվեց
արագիլներն ու ասաց. «Դուք հիմա դյուրավ կարող եք համոզվել, որ երեկ ճիշտ
էի ասում, եթե արագիլը միայն մի ոտք և մի բուդ է ունենում։ Նայեցեք հապա
այն արագիլներին, որ կանգնած են այնտեղ»։ Տեսնելով արազիլները, Կուրադոն
ասաց. «Սպասիր, ես կապացուցեմ, որ նրանք երկուական ոտք ունեն», և, ավելի
մոտենալով նրանց, գոչեց, «Օհո, հո՜»։ Այդ գոռոցի վրա արագիլները վար
թողեցին իրենց մյուս ոտքերը և, մի քանի քայլ անելով, թռան գնացին։ Այնժամ,
դառնալով Կիկիբիոյին, Կուրադոն ասաց. «Հիմա ի՛նչ կասես, անկո՛ւշտ որկրամոլ,
հավատացի՞ր, որ երկու ոտք ունեն»։ Կիկիբիոն, որ բոլորովին գլուխը կորցրել
էր, պատասխանեց, ինքն էլ չիմանալով, թե ինչպես գտավ պատասխանը. «Այո,
մեսսերե, բայց դուք իրիկվա արագիլի վրա օհո, հո՜ չգոռացիք. եթե գոռայիք, նա
էլ սրանց պես վար կիջեցներ իր մի բուդն ու ոտքը»։ Այդ պատասխանն այնպես
դուր եկավ Կուրադոյին, որ նրա զայրույթը ուրախության ու ծիծաղի փոխվեց, և
նա ասաց. «Ճիշտ ես ասում, Կիկիբիո, պետք է այդպես վարվեի»։ Ահա այդպես, իր
սրամիտ ու զվարճալի պատասխանով Կիկիբիոն ազատվեց պատժից և տերն էլ հաշտվեց
նրա հետ։


## Նովել հինգերորդ

_Մեսսեր Ֆորեզե դա Ռաբատտան և նկարիչ մեսսեր Ջիոտտոն փոխադարձաբար ծաղրում
են միմյանց ողբալի տեսքը։_

Երբ Նեիֆիլան լռեց և դամաները մեծապես հավանություն տվին Կիկիբիոյի
պատասխանին, Պամֆիլոն թագուհու ցանկությամբ սկսեց այս կերպ.— Թանկագի՛ն
դամաներ, հաճախ պատահում է, որ ինչպես բախտը ստոր արհեստների մեջ երբեմն
առաքինության մեծագույն գանձեր է թաքցնում, մի բան, որ քիչ առաջ ցույց տվեց
Պամպինեան, այդպես էլ բնությունը մարդկային ամենաայլանդակ մարմինների մեջ
թաքցնում է չափազանց հրաշալի ձիրքեր։ Այդ բանը պարզ երևաց մեր
համաքաղաքացիներից երկուսի օրինակով, որոնց մասին մտադիր եմ համառոտակի
պատմել։ Քանզի նրանցից մեկը, որին մեսսեր Ֆորեզե դա Ռաբատտա էին անվանում,
կարճահասակ էր, այլանդակ, այնքան տափակադեմ ու կճատ, որ Բարոնչիների
գերդաստանի ամենատգեղ ներկայացուցչին անգամ գարշելի կթվար։ Բայց և այնպես
նա այնքան լավ էր հասկանում օրենքները, որ բազում գիտակ անձինք նրան
քաղաքացիական գիտության գանձ էին անվանում։ Մյուսը, որի անունն էր Ջիոտտո,
օժտված էր այնպիսի հրաշալի տաղանդով, որ չէր լինի մի բան, որ երկինքների
հավիտենական պտույտի մեջ ստեղծում է բնությունը,— մայրն ու արարիչն
ամենայն գոյի,— չէր լինի մի բան, որ նա մատիտով, գրչով կամ վրձինով
չնկարեր իսկականին այնքան նման, որ նայողին չթվար, թե դա նմանություն չէ,
այլ ավելի շուտ՝ ինքն առարկան, այդ պատճառով էլ հաճախ պատահում էր, որ նրա
ստեղյած բաները լուրջ մոլորության մեջ էին գցում մարդկանց տեսողությունը.
մարդկանց, որոնք նրա նկարածը իրական էին համարում։ Քանի որ նա վերստին
լույս աշխարհ էր հանել արվեստը, որը բազում հարյուրամյակներ թաղված էր այն
մարդկանց մոլորության պատճառով, որոնք նկարում էին ավելի շուտ տգետների
աչքին, քան խելոքների հասկացողությանը գոհացում տալու ցանկությամբ, ապա
իրավամբ կարող է կոչվել Ֆլորենցիայի փառքի շահերից մեկը, մանավանդ որ նա
այդ փառքը ձեռք էր բերել մեծ համեստությամբ, հանդիսանալով, քանի դեռ ողջ
էր, բոլորի վարպետը և շարունակ հրաժարվելով այդ կոչումից։ Եվ իր կողմից
մերժված այդ տիտղոսը նույնքան ավելի էր փայլում նրա վրա, որքան մեծ
ցանկությամբ և ագահությամբ այն չարաշահում էին նրանից պակաս իմացողները կամ
իր աշակերտները։ Բայց թեև նրա արվեստը հրաշալի էր, նա ո՛չ մարմնով, ո՛չ էլ
դեմքով բնավ գեղեցիկ չէր մեսսեր Ֆորեզեից։

Բայց, դառնալով նովելին, ասեմ, որ այդ մեսսեր Ֆորեզեն և մեսսեր Ջիոտտոն
Մուջելլոյում կալվածքներ ունեին։ Մի անգամ ամռանը, այն ժամանակ, երբ
դատարանները չեն գործում, մեսսեր Ֆորեզեն գնացել էր իր կալվածքները
տեսնելու և արդեն վերադառնում էր մի քնձռոտ ձիուկ հեծած, երբ հանդիպեց
մեսսեր Ջիոտտոյին, որը նույնպես իր կալվածքները նայել ու վերադառնում էր
Ֆլորենցիա։ Նրա և՛ ձին, և՛ զարդարանքը ոչնչով լավը չէին, քան Ֆորեզեինը։
Իբրև ծեր մարդիկ՝ առաջանալով համրաքայլ, նրանք ձիավարում էին միասին։ Եվ
եղավ, ինչպես ամռանը հաճախ է պատահում, որ հանկարծ սաստիկ անձրև բռնեց,
որից նրանք, որքան կարող էին արագ, պատսպարվեցին իրենց երկուսին ծանոթ ու
մտերիմ մի գյուղացու հարկի տակ։ Որոշ ժամանակ անց, երբ չէր երևում, թե
անձրևը կարող է կտրվել,— իսկ Ֆորեզեն և Ջիոտտոն ցանկանում էին նույն այդ
օրը Ֆլորենցիա հասնել,— նրանք հիշյալ գյուղացուց խնդրեցին երկու հին
անձրևանոց, որպիսիք հագնում են Ռոմանեում, և քրքրվելու չափ մաշված երկու
լայնեզր գլխարկ, քանզի ավելի լավերը չկային, և ճանապարհ ընկան։ Եվ ահա, շատ
ճանապարհ չանցած, տեսնելով, որ իրենք ոտից-գլուխ թրջվել են ու ցեխոտվել այն
ցայտերից, որ քայլելիս իրենց հետևից առատորեն թռցնում են ձիերը (մի բան, որ
սովորաբար չի նպաստում բարեվայելչությանը), նրանք, որ երկար ժամանակ
ընթացել էին անխոս, սկսեցին զրուցել, քանի որ եղանակը փոքր-ինչ բացվել էր։
Մեսսեր Ֆորեզեն առաջանում էր, ունկնդրելով Ջիոտտոյին, որը հիանալի
զրուցակից էր։ Սկսելով նրան դիտել կողքից, ոտից գլուխ և ապա չորս կողմից,
ու տեսնելով, որ նա այնպես ճմրթված է ու տգեղ, իր տեսքին չնայելով, Ֆորեզեն
ծիծաղեց ու ասաց. «Ջիոտտո, եթե մեզ մի օտար մարդ հանդիպեր, որ երբեք քեզ
տեսած չլիներ, ի՞նչ ես կարծում, կհավատա՞ր, որ դու իսկապես աշխարհիս
ամենալավ նկարիչն ես»։ Ջիոտտոն իսկույն ևեթ պատասխան ավեց ու ասաց.
«Մեսսերե, կարծում եմ, պետք է հավատար, եթե ձեզ նայելով նա հավատար, թե ձեր
փորում այբ֊բենի կտոր կա»։ Լսելով նրա ասածը, մեսսեր Ֆորեզեն հասկացավ իր
սխալմունքը և տեսավ, որ ինչ որ ինքը ցանել էր՝ այն էլ հնձեց։


## Նովել վեցերորդ

_Միքելե Սկալցան մի քանի երիտասարդների ապացուցում է, թե աշխարհիս
ամենաազնվածին մարդիկ Բարոնչիներն են, և շահում է գրազը։_

Դամաները դեռ ծիծաղում էին Ջիոտտոյի գեղեցիկ ու սրամիտ պատասխանի վրա, երբ
թագուհին Ֆիամետտային հրամայեց շարունակել, և նա սկսեց այս կերպ.—
Դեռատի՛ դամաներ, Պամֆիլոյի հիշատակած Բարոնչիները, որոնց դուք, միգուցե,
այնքան չեք ճանաչում, որքան նա, ինձ հիշեցրեցին մի նովել, որի մեջ ցույց է
տրվում նրանց ազնվազարմության աստիճանը։ Չհեռանալով մեր նյութից, ցանկանում
եմ պատմել այդ նովելը։

Քիչ ժամանակ չի անցել, որ մեր քաղաքում ապրում էր Միքելե Սկալցա անունով մի
երիտասարդ, ամենահաճելի ու զվարճախոս մարդն աշխարհիս երեսին, որի բերանից
անպակաս էին ամենաանհավատալի պատմությունները, ինչու և երիտասարդ
ֆլորենտացիների համար շատ հաճելի էր նրան քաշել-բերել իրենց մոտ, երբ
հավաքվում էին խմբովի։ Եղավ որ մի անգամ, երբ նա մի քանի այլ երիտասարդների
հետ գտնվում էր Մոնտ Ուգիում, նրանց միջև վեճ ծագեց, թե ո՞ր ֆլորենտացիներն
են ավելի ազնվական ու հնատոհմիկ։ Ոմանք պնդում էին, թե Ուբերտիները, ոմանք՝
Լամբերտիները, մեկն այս էր ասում, մյուսն այն, նայած թե ով ինչ կարծիքի էր։
Լսեց Սկալցան այդ վեճը և քմծիծաղ տալով ասաց. «Կորեք գնացեք, հիմարնե՛ր,
ինքներդ էլ չգիտեք, թե ինչ եք ասում։ Ամենաազնվական և հնատոհմիկ
ֆլորենտացիները Բարոնչիներն են։ Ասածիս համամիտ են բոլոր փիլիսոփաները և
բոլոր նրանք, ովքեր ինձ պես Բարոնչիներին ճանաչում են։ Եվ որպեսզի չկարծեք,
թե ես ուրիշ Բարոնչիների մասին եմ խոսում, ահա ասում եմ, որ խոսքս
վերաբերում է ձեր դրացի Բարոնչիներին, որ ապրում են Սանտա Մարիա Մաջերոյի
մոտ»։ Երիտասարդները, որ սպասում էին, թե նա այլ բան կասեր, հենց որ այդ
լսեցին՝ սկսեցին նրան ծաղրել ու ասել. «Դու ծիծաղում ես մեզ վրա, այնպիսի
բան ես ասում, որ կարծես Բարոնչիներին ո՛չ մենք ենք ճանաչում, ո՛չ դու»։
Սկալցան ասաց. «Ավետարանը վկա, ձեզ չեմ ծաղրում, այլ ճիշտ եմ ասում, և եթե
մեր մեջ գտնվի մեկը, որ գրազ գա հաղթողին և նրա ուզած վեց հոգուն ընթրիքով
հյուրասիրելու պայմանով, ես սիրով կընդունեմ գրազը և ավելին կգնեմ, ինձ
հանձնելով ձեր ցանկացած մարդու դատաստանին»։ Նրանցից մեկը, անունը Ների
Մոննինի, ասաց. «Ես մտադիր եմ շահել այդ ընթրիքը»։ Համաձայնելով դատավոր
ընտրել Պիերո դի Ֆորենտինոյին, որի տանը գտնվում էին, վիճողները և մնացած
բոլորը գնացին նրա մոտ, որ տեսնեն, թե Սկալցան ինչպես է տարվելու, և նրան
չարացնեն։ Երբ նրանք պատմեցին ինչ որ խոսվել էր, Պիերոն, որ խելացի
երիտասարդ էր, նախ լսեց Ներիի փաստարկները, ապա Սկալցային դիմելով՝ ասաց.
«Իսկ դու ինչպե՞ս կապացուցես ասածդ»։ Սկալցան պատասխանեց. «Ինչպե՞ս։ Ես դա
կապացուցեմ այնպիսի փաստարկով, որ ոչ միայն դու, այլև այդ փաստարկը ժխտողը
կասի, որ ասածս ճիշտ է։ Դուք գիտեք, որ ինչքան տոհմը հին է, այնքան ազնիվ
է, և սրանք էլ քիչ առաջ հենց այդ էին պնդում։ Բարոնչիները բոլորից հին են,
ուրեմն և՝ բոլորից ազնիվ։ Ապացուցելով, որ նրանք բոլորից հին են, ես,
անկասկած գրազը կտանեմ։ Հարկ է գիտենաք, որ Բարոնչիներին բնությունը
ստեղծել է այն ժամանակ, երբ դեռ նոր էր նկարել սովորում, իսկ մյուս
մարդկանց՝ այն ժամանակ, երբ արդեն կարողանում էր նկարել։ Իսկ որպեսզի
համոզված լինենք, որ տվյալ դեպքում ես ճիշտ եմ ասում, ուշադրություն
դարձրեք Բարոնչիների ու մյուս մարդկանց վրա, և դուք կտեսնեք, որ մինչ
մնացած բոլոր մարդիկ բարեձև ու կանոնավոր դեմքեր ունեն, Բարոնչիներից մեկի
դեմքը շատ երկարուկ է և նեղ, մյուսինը չափազանց լայն, մեկի քիթը շատ երկար,
մյուսինը՝ կարճ, մեկի ծնոտը դուրս է պրծած ու դեպի վեր ծռված, այտոսկրներն
էլ՝ իսկը էշի այտոսկրներ։ Կան և այնպիսիները, որոնցից մեկի մի աչքը մյուսից
մեծ է, մեկի մի աչքը ցածր, մյուսը՝ բարձր, ինչպես այն դեմքերի վրա, որ
գծում են նոր֊նոր նկարել սովորող երեխաները։ Դրանից, ինչպես արդեն ասացի,
շատ պարզ երևում է, որ բնությունը նրանց ստեղծել է, երբ նոր էր նկարել
սովորում, այնպես որ նրանք բոլորից հին են, ուրեմն և՝ բոլորից ազնվածին»։

Երբ Պիերոն, որ դատավորն էր, և Ներին, որ գրազ էր եկել ընթրիքի վրա, և
մնացած բոլորը, Սկալցայի զվարճալի փաստարկը լսելով պատկերացրին այդ ամենը՝
սկսեցին ծիծաղել ու պնդել, թե Սկալցան ճիշտ է ասում և շահել է ընթրիքը և
որ, իսկապես, Բարոնչիները ամենաազնվական ու հնատոհմիկ մարդիկն են ոչ միայն
Ֆլորենցիայում, այլև ամբողջ աշխարհում։ Այնպես որ, ցանկանալով ասել, թե
մեսսեր Ֆորեզեի դեմքը տգեղ է, Պամֆիլոն իրավունք ուներ պնդելու, թե ամեն մի
Բարոնչի նրա դեմքին նայելիս զզվանք կզգար։


## Նովել յոթերորդ

_Մադոննա Ֆիլիպպան, որին ամուսինը բռնել էր սիրեկանի գրկում և դատարան
կանչել, իրեն փրկում է մի սրամիտ ու զվարճալի պատասխանով և դրանով իսկ առիթ
տալիս փոխելու օրենքը։_

Ֆիամետտան լռել էր արդեն, իսկ բոլորը դեռ ծիծաղում էին այն արտասովոր
փաստարկի վրա, որին դիմել էր Սկալցան՝ Բարոնչիներին բոլորից ազնվազարմ
դուրս բերելու համար, երբ թագուհին Ֆիլոստրատոյին հրամայեց պատմել, և նա
սկսեց այս կերպ.— Առաքինի՛ դամաներ, գեղեցիկ բան է, երբ մարդ կարողանում
է բոլոր հանգամանքներում լավ տիրապետել խոսքին, բայց այդ ունակությունը ինձ
ավելի գեղեցիկ է թվում այն ժամանակ, երբ հանդես է բերվում անհրաժեշտության
պահանջով։ Այդ բանը հիանալի կերպով կարողացավ անել մի ազնվածին դամա, որի
մասին ցանկանում եմ ձեզ պատմել և որը ոչ միայն զվարճություն ու ծիծաղ
պատճառեց լսողներին, այլև իրեն փրկեց անարգ մահու կապանքներից։

Մի ժամանակ Պրատո քաղաքում կար ոչ պակաս պարսավելի, քան դաժան մի օրենք,
որը պահանջում էր անխտիր խարույկամահության դատապարտել ինչպես այն կնոջը,
որին ամուսինը կբռներ սիրեկանի հետ շնանալու մեջ, այնպես էլ նրան, ում
կբռնեին որևէ մեկին փողով տրվելիս։ Քանի դեռ այդ օրենքը ուժի մեջ էր, եղավ,
որ մադոննա Ֆիլիպպա անունով ազնվազարմ մի դամայի, որը սիրահարված էր ավելի,
քան որևէ այլ կին, մի գիշեր նրա ամուսին Ռինալդո դեի Պուլեզեն, նրա իսկ
սենյակում, գտավ Լաձարինո դեի Գվացալոտրիի՝ նույն քաղաքում ապրող այդ
ազնվական ու գեղեցիկ երիտասարդի գրկում, որին դաման հոգաչափ սիրում էր։ Երբ
Ռինալդոն այդ տեսավ, սաստիկ զայրացած, հազիվ զսպեց իրեն, որպեսզի
չհարձակվեր ու չսպաներ նրանց, և եթե չլիներ իրեն էլ սպառնացող վտանգի ահը,
ապա, ենթարկվելով զայրույթի մղումին, այդպես էլ կվարվեր։ Զսպելով իրեն, նա,
այնուամենայնիվ, չհրաժարվեց Պրատոյի օրենքներից պահանջել այն, ինչ ինքը
իրավունք չուներ անելու, այսինքն սպանել իր կնոջը։ Ուստի, ունենալով կնոջ
հանցանքն ապացուցող արդեն բավականաչափ վկայություններ, նա լույսը բացվելուն
պես, ոչ ոքի հետ խորհուրդ չանելով, մեղադրեց նրան ու դատարան կանչեց։
Դաման, որ շատ վճռական կին էր, ինչպես առհասարակ բոլոր իսկական
սիրահարները, հաստատ որոշել էր ներկայանալ դատարան,— թեև շատ ազգականներ
ու բարեկամներ նրան հակառակն էին համոզում,— քանզի ցանկանում էր ավելի
շուտ ճշմարտությունն ասել ու արիաբար մեռնել, քան թե փոքրոգաբար փախչել և
չներկայանալու պատճառով ապրել աքսորում ու անարժան լինել այնպիսի մի
սիրեկանի, որի գրկում լուսացրել էր անցած գիշերը։ Եվ ահա բազում արանց և
կանանց ուղեկցությամբ, որոնք նրան համոզում էին հանցանքն ուրանալ, դաման
գնալով ու կանգնելով պոդեստայի առաջ, անայլայլ դեմքով և վճռական ձայնով
հարցրեց, թե նա ինչ է ուզում իրենից։ Պոդեստան նայեց նրան և տեսնելով, որ
նա շատ գեղեցիկ կին է ու շատ գովելի է պահում իրեն և, ինչպես իր խոսքերն են
ցույց տալիս, արիասիրտ է, խղճահարություն զգաց նրա նկատմամբ, ինչպես և
վախեցավ, որ չլինի թե նա մի այնպիսի բան խոստովանի, որ ինքը ստիպված լինի,
իր պատիվը պաշտպանած լինելու համար, նրան մահվան դատապարտել։ Այնուհանդերձ,
ի վիճակի չլինելով նրան չհարցաքննել ներկայացված մեղադրանքի առթիվ,
պոդեստան ասաց. «Մադոննա, ահավասիկ, ինչպես տեսնում եք, ձեր ամուսին
Ռինալդոն գանգատվում է, թե ձեզ բռնել է ուրիշ տղամարդու հետ շնանալիս, և
այդ պատճառով պահանջում է, որ ես դրա համար, գոյություն ունեցող օրենքների
մեկի համաձայն, ձեզ պատժեմ, դատապարտելով մահվան։ Բայց ես չեմ կարող այդ
բանն անել, եթե դուք չխոստովանեք ձեր հանցանքը։ Ուստի լավ խորհեցեք, թե ինչ
եք պատասխանելու, և ասացեք ինձ, արդյոք ճի՞շտ է այն մեղադրանքը, որ ձեզ
ներկայացնում է ձեր ամուսինը»։ Դաման ամենևին չշփոթվելով պատասխանեց
զվարթաձայն. «Մեսսե՛րե, ճիշտ է, որ Ռինալդոն իմ ամուսինն է և որ անցյալ
գիշեր նա ինձ գտել է Լաձարինոյի գրկում, ուր ես, նրա նկատմամբ տածած անկեղծ
ու կատարյալ սիրույս մղմամբ, եղել եմ շատ անգամ։ Ես դա երբեք չեմ ուրանա։
Բայց դուք գիտեք,— ես դրանում համոզված եմ,— որ օրենքները պետք է լինեն
ընդհանրական, սահմանված այն մարդկանց համաձայնությամբ, որոնց վերաբերվում
են, մի բան, որ չի կարելի ասել հիշյալ օրենքի մասին, քանզի նա կաշկանդում է
խեղճ կանանց, որոնք շատ ավելի, քան տղամարդիկ, ի վիճակի կլինեին
բավարարելու շատերին։ Բացի դրանից, ոչ միայն ոչ մի կին իր համաձայնությունը
չի տվել այդ օրենքին, երբ այն սահմանել են, այլև նրանցից ոչ մեկը հրավիրված
չի եղել. այդ պատճառով էլ դա իրավամբ կարող է կոչվել անարդար օրենք։ Եթե
դուք ցանկանում եք, ի վնաս իմ մարմնի և ձեր հոգու, կատարած լինել այդ
օրենքը,— դա ձեր գործն է, բայց ես կխնդրեի, որ դուք նախքան որևէ վճիռ
կայացնելը, ինձ մի փոքրիկ շնորհ անեիք, այսինքն՝ հարցնեիք իմ ամուսնուն, թե
արդյոք ամեն անգամ, ինչքան անգամ որ նա ցանկացել է, ես ամբողջովին
պատկանե՞լ եմ նրան, թե ոչ»։ Այդ խոսքին Ռինալդոն, չսպասելով պոդեստայի
հարցնելուն, իսկույն պատասխանեց, թե, իհարկե, իր կինը, երբ որ ինքը խնդրել
է, միշտ ենթարկվել է իր ցանկությանը։ «Ուրեմն,— հապշտապ շարունակեց
կինը,— ես հարց եմ տալիս, մեսսեր պոդեստա. եթե նա ամեն անգամ ինձնից
վերցրել է այն ամենը, որ անհրաժեշտ և հաճելի է եղել իրեն, ապա ես ի՞նչ պետք
է անեի այն ավելցուկը, որ մնում է։ Շների առա՞ջը գցեի, ի՞նչ է։ Արդյոք
ավելի լավ չէ դրանով լավություն անեմ մի ազնիվ մարդու, որն ինձ սիրում է իր
կյանքից ավելի, քան թե թողնեմ, որ կորչի կամ փչանա»։ Այդ
դատաքննությանը,— մանավանդ որ դատվողն էր այնքան նշանավոր մի դամա,—
հավաքվել էին Պրատոյի համարյա բոլոր բնակիչները, որոնք լսելով նրա այնքան
զվարճալի հարցը, մի կուշտ ծիծաղելուց հետո, միաբերան գոչեցին, թե կինը
իրավացի է և լավ բան է ասում։ Եվ նախքան ցրվելը նրանք պոդեստայի
քաջալերությամբ փոխեցին դաժան օրենքը և որոշեցին, որ դա վերաբերվի միայն
այն կանանց, որոնք իրենց ամուսիններին դավաճանում են փողի սիրույն։ Եվ ահա
այդպես, Ռինալդոն, իր անմիտ արարքից փոշմանած, թողեց ու հեռացավ դատարանից,
իսկ նրա կինը,— ուրախ ու ազատ, ասես խարույկի միջից ելնելով,— տուն
վերադարձավ փառքի արժանացած։


## Նովել ութերորդ

_Ֆրեսկոն քրոջ աղջկան խորհուրդ է տալիս հայելուն չնայել, եթե, ինչպես ինքն
էր ասում, իր համար հաճելի չէ անդուր մարդիկ տեսնել։_

Ֆիլոստրատոյի պատմած նովելն սկզբում ամոթից թեթևակի խոցեց ունկնդիրների
սրտերը, որի նշանը նրանց դեմքերի վրա առաջացած շառագույնն էր. բայց հետո
իրար նայելով և ծիծաղնին հազիվ զսպելով՝ նրանք քրքջալով մինչև վերջը լսեցին
պատմությունը։ Երբ դա վերջացավ, թագուհին դիմեց Եմիլիային ու հրամայեց
շարունակել։ Սա էլ խոր շունչ քաշելով, ասես հենց նոր էր արթնացել, այսպես
սկսեց.— Անուշի՛կ աղջիկներ, քանի որ տևական խորհրդածությունը ինձ երկար
ժամանակ ու սաստիկ հեռու էր պահում այստեղից, ապա հնազանդվելով թագուհուն՝
կանեմ մի պատմություն, որը թերևս ավելի կարճ է, քան ես կանեի, եթե հոգով
այստեղ լինեի, և կպատմեմ ձեզ մի աղջկա հիմար մոլորության մասին, որը կատակի
միջոցով կուղղեր նրա քեռին, եթե այդ աղջիկն ի վիճակի լիներ նրան
հասկանալու։

Եվ այսպես, Ֆրեսկո դա Չելատինո անունով մեկը ուներ մի քրոջ աղջիկ, որին
կրճատ ձևով Չեսկա էին անվանում. սա թեև բարեկազմ էր ու գեղեցկադեմ (ասենք՝
ոչ այն հրեշտակային դեմքերից, որոնց հաճախ հանդիպում ենք), իրեն համարում
էր այնքան գերազանց, որ սովորություն էր դարձրել պախարակել տղամարդկանց ու
կանանց և այն ամենը, ինչ տեսնում էր, ամենևին հաշվի չառնելով իրեն, իսկ
ինքը շատ ավելի անախորժ, զահլատար ու ամեն բանի հետևից ընկնող էր, քան որևէ
մեկը, և չէր կարելի ոչ մի բան անել, որ նրա սրտով լիներ, մանավանդ որ
այնքան ամբարտավան էր, որ եթե Ֆրանսիայի թագավորի տոհմից էլ սերված լիներ,
դարձյալ դա չափից ավելի պիտի համարվեր։ Փողոցում քայլելիս նա այնպիսի
զզվանք էր արտահայտում, որ մի գլուխ դեմքը կնճռոտում էր, կարծես գարշահոտ
էր գալիս այն ամենքից, ում տեսնում էր կամ հանդիպում։ Էլ չեմ խոսում նրա
մյուս անդուր ու զզվելի արարքների մասին։ Եղավ որ մի անգամ վերադառնալով
տուն, որտեղ գտնվում էր նաև Ֆրեսկոն, նստելով նրա կողքին ու կոտրատվելով՝
նա միայն այն արեց, որ սկսեց փքվել, որի պատճառով էլ Ֆրեսկոն հարցրեց. «Այս
ի՞նչ բան է, Չեսկա, այսօր տոն է, իսկ դու շուտ վերադարձար»։ Չեսկան ծայր
աստիճան ծեքծեքալով՝ պատասխանեց. «Ճիշտ է, որ շուտ վերադարձա, բայց չէի
երևակայում, որ այս քաղաքում մարդիկ ու կանայք այնքան անախորժ ու անտանելի
կլինեն, ինչպես հիմա. փողոցում չկար մի անցորդ, որ դևի պես զզվելի չլիներ,
և ես կարծում եմ, որ աշխարհում չկա մի կին, որի համար անդուր մարդիկ
տեսնելը այնպես վրդովեցուցիչ լինի, ինչպես ինձ համար։ Եվ նրանց չտեսնելու
համար էլ այսպես շուտ վերադարձա»։ Ֆրեսկոն, որ բնավ չէր հավանում քրոջ
աղջկա այս արհամարհական ձևերը, նրան այսպես պատասխանեց. «Աղջի՛կս, եթե
անախորժ մարդիկ քեզ համար այդքան անդուր են, ինչպես դու ես ասում, և ուզում
ես ուրախ ապրել, երբեք հայելուն մի նայիր»։ Սակայն Չեսկան, որ եղեգից էլ
դատարկ էր, բայց հավակնում էր իր իմաստությամբ Սողոմոնի հետ համեմատվել,
Ֆրեսկոյի սրախոսության իմաստը հասկացավ ոչ ավելի, քան կհասկանար ոչխարը.
դեռ ավելին, ասաց, թե հայելուն կնայի, ինչպես մյուսները։ Այդպես էլ նա մնաց
և հիմա էլ մնում է նույն տխմարը։


## Նովել իններորդ

_Գվիդո Կավալկանտին իր խոսքին կատակի ձև տալով՝ խայթում է Ֆյորենցիայի
ազնվականներից մի քանիսին, որ նրան հանդիպել էին անսպասելի կերպով։_

Երբ թագուհին նկատեց, որ Եմիլիան ավարտել է իր նովելը և որ իրենից բացի,
այլևս ոչ ոքի չի մնում պատմել, բացառությամբ նրա, ով օգտվում էր վերջինը
պատմելու արտոնությունից, սկսեց այսպես.— Չքնա՛ղ դամաներ, թեև այսօր դուք
ինձ կանխեցիք ավելի քան երկու նովելով, որոնցից մեկնումեկը ուզում էի
պատմել, այնուամենայնիվ մեկը մնացել է պատմելու, իսկ դրա վերջում մի
այնպիսի սրամիտ խոսք կա, որի նման խորիմաստ բան դեռևս չի ասված։

Եվ այսպես, հարկ է գիտենաք, որ անցյալներում մեր քաղաքում շատ լավ ու
գովելի սովորություններ են եղել, որոնցից այժմ ոչ մեկը չի մնացել վասն
շահամոլության, որը հարստությունների հետ աճել է այնտեղ և դուրս մղել այդ
բոլոր սովորություններր։ Ի թիվս դրանց, կար և մի սովորություն, որ
Ֆլորենցիայի տարբեր վայրերում հարևան փողոցների անվանի քաղաքացիները
հավաքվում էին ու ընկերություն կազմում՝ բաղկացած որոշ թվով անձանցից,
հետևելով, որ ընդունվեն միա՛յն այնպիսիք, որ ի վիճակի լինեն պահանջված
ծախքերը կատարելու։ Այսօր մեկը, վաղը մյուսը, և այդպես բոլորը հերթով, ամեն
մեկն իր օրը, սեղան էին բացում ամբողջ ընկերության համար, ընդ որում հաճախ
հյուրասիրում էին անվանի օտարերկրացիներին, եթե այդպիսիք եկած էին լինում,
ինչպես և ուրիշ քաղաքացիների։ Ճիշտ այդպես էլ, առնվազն տարին մեկ անգամ,
նրանք դուրս էին գալիս միանման հագնված, որոշ հատուկ օրեր միասին ձիով
շրջում էին քաղաքում, երբեմն էլ, մեծ մասամբ գլխավոր տոն օրերին կամ երբ
որևէ ուրախ լուր էր գալիս հաղթության կամ մի այլ բանի մասին, զինախաղեր
կազմակերպում։

Նման ընկերություններից մեկն էր և մեսսեր Բետտո Բրունելեսկիի
ընկերությունը, և Բետտոն ու նրա ընկերները շատ էին ջանում դրան մասնակից
դարձնել Կավալկանտե դեի Կավալկանտիի որդի Գվիդոյին, և ոչ առանց պատճառի,
քանզի նա,— էլ չասած, որ աշխարհիս ամենալավ տրամաբաններից մեկն էր և
բնափիլիսոփայության հիանալի գիտակ,— բարեբարո և շատ հաճելի մարդ էր ու
աննման զրուցակից, և կարգին մարդուն վայել ինչ էլ ցանկանար անել՝ անում էր
ավելի լավ, քան որևէ մեկը, իսկ թե ինչպես էր կարողանում պատվել իր
պատվարժան համարած մարդուն՝ անհնար է խոսքով արտահայտել։ Բայց մեսսեր
Բետտոյին երբեք չէր հաջողվում նրան իր կողմը քաշել, և նա ու իր ընկերները
կարծում էին, թե դրա պատճառն այն է, որ Գվիդոն անձնատուր լինելով իր
մտքերին՝ մարդկանցից խորշում է։ Իսկ քանի որ Գվիդոն մասամբ հետևում էր
էպիկուրյանների ուսմունքին, հասարակ ժողովրդի մեջ ասում էին, թե նրա
խորհրդածությունները միայն մի նպատակ ունեն՝ արդյոք հնարավո՞ր է
հայտնագործել, որ աստված չկա։

Եղավ որ մի օր դուրս դալով Օրտո Սան Միքելեից և Կարսո դելի Ադիմարի փողոցով
(որ իր սովորական ճանապարհն էր), դիմելով դեպի Սան Ջիովաննի, որի շուրջը
մարմարյա մեծ դամբարաններ կային, որոնք ներկայումս Սանտա Ռեպարատայում են,
ինչպես և բազմաթիվ այլ դամբարաններ,— Գվեդոն այդտեղի փորփյուրակուռ
սյուների, հիշյալ դամբարանների և Սան Ջիովաննի գոց դռան միջև էր, երբ
մեսսեր Բետաոն ու իր ընկերները ձիով Սանտա Ռեպարատայի հրապարակով անցնելիս՝
նրան տեսան ու ասացին. «Եկեք գնանք, նրան ձեռ առնենք»։ Ձիերին խթանելով,
նրանք, նախքան Գվիդոն կնկատեր, քշեցին ու գրեթե դեմ առան նրան և ասացին.
«Գվիդո, դու հրաժարվում ես մեզ հետ ընկերություն անել, բայց համենայն դեպս
ասա՝ երբ հայտնագործես, որ աստված չկա, դրանից ին՞չ պիտի դուրս գա»։
Տեսնելով, որ շրջապատված է, Գվիդոն անմիջապես պատասխանեց. «Պարոնայք, դուք
ձեր տանը ինձ ին՛չ ուզենաք կարող եք ասել», և, ձեռքը դեմ տալով
դամբարաններից մեկին,— իսկ դրանք շատ բարձր էին,— թեթև մարդ լինելով,
ցատկեց ու իրեն գցեց մյուս կողմը, և նրանցից ազատվելով, թողեց ու գնաց։

Նրանք մնացին իրար երեսի նայելով և ասացին, թե Գվիդոն խելքը թռցրել է,
քանզի նրա պատասխանը ոչ մի իմաստ չունի, և իրենք այդ վայրի հետ առնչություն
ունեն ոչ ավելի, քան մնացած բոլոր քաղաքացիները, իսկ ինքը Գվիդոն՝ ոչ պակաս
առնչություն ունի, քան իրենցից յուրաքանչյուրը։ Այդ խոսքի վրա մեսսեր
Բետտոն նրանց ասաց. «Դուք ինքներդ եք խելագարվել, քանի որ նրան չհասկացաք.
նա քաղաքավարի կերպով և մի քանի բառով մեզ ասաց աշխարհիս ամենակոպիտ խոսքը,
քանզի, եթե լավ խորհենք, այս դամբարանները մեռելների տներն են, քանի որ
դրանց մեջ դրվում ու հանգչում են մեռելները, իսկ նա ասում է, թե սա մեր
տունն է, որպեսզի դրանով հասկացնի, որ մենք և ուրիշները նրա և մյուս
գիտունների համեմատությամբ անուս, ավելի անգետ ու անիմաց մարդիկ ենք, քան
մեռելները, և այստեղ գտնվելով մեր տանն ենք»։ Այնժամ բոլորը հասկացան, թե
Գվիդոն ի՛նչ էր ուզում ասել և, ամոթ զգալով, այլևս նրան երբեք չնեղեցին,
իսկ մեսսեր Բետտոյին այդ օրից ի վեր խորաթափանց ու խելոք մարդ էին
համարում։


## Նովել տասներորդ

_Եղբայր Չիպոլլան մի քանի գյուղացիների խոստանում է հրեշտակի փետուր ցույց
տալ, բայց դրա տեղը ածուխի կտորներ գտնելով՝ ասում է, թե դրանք այն
ածուխներն են, որոնց վրա տապակել են Սան Լորենցոյին։_

Երբ ընկերախմբի բոլոր անդամներն իրենց պատմություններն ավարտեցին, Դիոնեոն
տեսավ, որ ստիպված է ինքը պատմել, ուստի հանդիսավոր հատուկ հրամանի
չսպասելով և դիմելով նրանց, ովքեր դեռ շարունակում էին գովել Գվիդոյի
սրամտությունը, խնդրեց լռել և այսպես սկսեց.

— Սիրելի՛ դամաներ, թեև ես արտոնված եմ պատմելու ինչ որ ցանկանամ, այսօր
չեմ ուզում հեռանալ այն նյութից, որի շուրջը դուք շատ հաջող խոսեցիք, այլ,
ձեզ հետևելով, մտադիր եմ ցույց տալ, թե ինչպես սբ. Անտոնիոյի ուխտին
պատկանող վանականներից մեկը ժամանակին գլխի ընկնելով խուսափեց այն ծաղր ու
ծանակից, որ նրա դեմ նյութել էին երկու երիտասարդներ։ Եվ դուք չտրտնջաք,
եթե նովելը լավ ու հանգամանորեն պատմելու համար խոսքս մի քիչ երկարացնեմ,
քանզի եթե արևին նայեք՝ դեռ երկնքի մեջտեղում է։

Չերտալդոն, ինչպես երևի լսած կլինեք, մեր գավառում՝ Էլզքայի հովտում գտնվող
մի ավան է, ու թեև այնքան էլ մեծ չէ այդ ավանը, առաջ այնտեղ ազնվատոհմ և
ունևոր մարդիկ էին ապրում։ Եվ ահա, սբ. Անտոնիոյի ուխտին պատկանող
վանականներից մեկը, անունը եղբայր Չիպոլլա (Կոճղեզ), սովորություն աներ
տարեկան մեկ անգամ գնալ այնտեղ, որ հացառատ վայր է, հավաքելու այն
ողորմությունը, որ հիմարները նրանց տալիս են։ Եվ այնտեղ նրան ընդունում էին
սիրով, թերևս ոչ պակաս նրա անվան (Կոճղեզ) պատճառով, քան բարեպաշտական որևէ
նկատառումով, քանզի տեղիս հողն այնպիսի կոճղեզ է տալիս, որ հռչակված է
ամբողջ Տոսկանայում։

Այդ եղբայր Չիպոլլան կարճահասակ, կարմրահեր և ուրախ դեմքով մի մարդ էր և
կարող էր աշխարհիս ամենաճարպիկ ստահակներից մեկը համարվել. ստահակ լինելուց
բացի, ոչ մի գիտելիք չունենալով հանդերձ այնքան հիանալի ու հնարամիտ
ճառասաց էր, որ չճանաչողը ոչ միայն մեծ հռետոր կհամարեր, այլև կասեր, թե նա
հենց ինքը Տուլիոն է, կամ գուցե և Կվինտելիանոն, և այնտեղ նա գրեթե բոլորին
խնամի էր, բարեկամ կամ ընկեր։ Եվ ահա մի անգամ, օգոստոսի մի կիրակնավուր
առավոտ, երբ շրջակա բոլոր գյուղերից բարի մարդիկ ու կանայք եկել էին ծխական
եկեղեցին պատարագ լսելու, նա գնաց այնտեղ և, երբ գտավ, որ ժամանակն է,
հանդես եկավ ժողովրդի առաջ և ասաց. «Տիա՛րք և տիկնայք, ինչպես ձեզ հայտնի
է, ձեզ մոտ սովորություն կա ամեն տարի ձեր ցորյանից և ընդեղենից բաժին
հանել և ուղարկել մեծազոր սբ. Անտոնիոյի տնանկներին,— ո՛րըդ քիչ է
ուղարկում, ո՛րըդ շատ, յուրաքանչյուրդ ըստ յուր կարողության ու
բարեպաշտության,— որպեսզի սբ. Անտոնիո Երանելին պահպանի ձեր եզները,
ավանակները, խոզերը և ոչխարները։ Բացի դրանից, ձեզ մոտ, մանավանդ մեր
եղբայրության վրա տոմարագրվածների մոտ, սովորություն կա վճարել չնչին
պարտքն այն, որ վճարվում է տարին մեկ անգամ։ Այդ ամենը ժողովելու համար իմ
մեծավորը, այսինքն պարոն աբբահայրը, ինձ ուղարկել է այստեղ։ Ուստի ժամը
իննին, երբ զանգակների ձայն լսեք, աստծո օրհնությամբ եկեք այստեղ, ուր ես
ամեն անգամվա պես ձեզ քարոզ կասեմ, իսկ դուք էլ խաչը կհամբուրեք։ Բացի
դրանից, գիտենալով, որ մեսսեր սբ. Անտոնիոյին դուք բոլորդ շատ եք մեծարում,
ես, որպես հատուկ շնորհ, ձեզ ցույց կտամ այն սուրբ և հրաշագործ
մասունքները, որ բերել եմ անդրծովյան սուրբ վայրերից, այն է՝ Գաբրիելի
փետուրն երից մեկը, որ մնացել էր կույս Մարիամի սրբարանում, երբ
հրեշտակապետը Նազարեթում նրան բարի ավետիս էր տալիս»։ Այդ ասելուց հետո նա
գնաց և շարունակեց պատարագ անել։

Այն ժամանակ, երբ եղբայր Չիպոլլան ասում էր իր այդ ճառը, եկեղեցում ի թիվս
շատերի գտնվում էին և երկու, շատ նենգ երիտասարդներ, մեկի անունը Ջիովաննի
դել Բրագոներա, մյուսինը՝ Բիաջիո Պիցցինի։ Իրար մեջ փոքր֊ինչ ծիծաղելով
եղբայր Չիպոլլայի մասունքների վրա, նրանք, չնայած որ երկուսն էլ նրա
ընկերներն էին և հետը նստում վեր էին կենում, որոշեցին այն փետուրի առիթով
նրա գլխին մի խաղ խաղալ։

Տեղեկանալով, որ եղբայր Չիպոլլան այդ առավոտ ճաշում է իր բարեկամներից մեկի
դղյակում, նրանք, հենց որ իմացան, որ նա արդեն սեղան է նստել, դուրս եկան
փողոց և դիմեցին դեպի այն հյուրանոցը, ուր իջևանել էր եղբայր Չիպոլլան,—
որոշած լինելով, որ Բիոջիոն եղբոր ծառայի հետ զրույցի կբռնվի, իսկ
Ջիովաննին եղբոր իրերի մեջ կգտնի և կգողանա հիշյալ փետուրը, ինչպիսին էլ որ
լինի, որպեսզի տեսնեն, թե նա հետո ժողովրդին այդ առթիվ ի՛նչ է ասելու։

Եղբայր Չիպոլլան մի ծառա ուներ, որին ոմանք անվանում էին Գուչչո Բալենա
(Կետ), ոմանք՝ Գուչչո Իմբրատտա (Կեղտոտ), իսկ ոմանք էլ Գուչչո Պորկո (Խոզ),
և այնքան խելառ մարդ էր, որ նույնիսկ Լիպպո Տոպոն նրա արածների պես բաներ
չի արել։ Եղբայր Չիպոլլան իր ծանոթների շրջանում հաճախ ծիծաղում էր նրա վրա
և ասում. «Իմ ծառան ինն այնպիսի հատկություն ունի, որ եթե Սողոմոնը,
Արիստոտելը կամ Սենեկան դրանցից մեկնումեկն ունենային՝ դա բավական կլիներ ի
չիք դարձնելու նրանց ամբողջ առաքինությունը, իմաստունությունն ու
սրբությունը։ Հիմա պատկերացրեք, թե դա ի՛նչ մարդ է, որ ոչ մի
առաքինություն, իմաստունություն և սրբություն չունենալով հանդերձ, ինն
այդպիսի հատկություն ունի»։ Իսկ երբ նրան հարցնում էին, թե որոնք են այդ
ինը հատկությունները, նա հանգավորելով պատասիւանում էր. «Ասեմ ձեզ որո՛նք
են. անփույթ է ու չլսող, կեղտոտ է ու ծուլացող, անհոգ է ու հայհոյող, փնթի,
դմբո, շնացող. ուրիշ մեղքեր էլ ունի, որոնց մասին ավելի լավ է չխոսել։ Իսկ
նրա արարքներից ամենածիծաղելին այն է, որ ամեն տեղ ուզում է ամուսնանալ և
տուն վարձել. իսկ քանի որ մորուքը մեծ է ու յուղոտ՝ կարծում է, թե իրեն
տեսնող բոլոր կանայք սիրահարվում են. եթե նրան ազատություն տաս, փոխանի
կապը կտրած բոլորի հետևից վազ կտա։ Ճիշտն ասած, նա ինձ շատ օգուտ է տալիս,
քանզի ոչ ոք չի կարող ինձ հետ այնպես գաղտնի խոսել, որ նա չցանկանա ինքն էլ
լսել, իսկ երբ ինձ որևէ բան են հարցնում, այնքան է վախենում, թե չեմ
կարողանա պատասխանել, որ իսկույն պատասխանում է «այո» կամ «ոչ», նայած թե
իր խելքով ո՛րն է ավելի լավ»։

Ահա հենց դրան, թողնելով հյուրանոցում, եղբայր Չիպոլլան պատվիրել էր, որ
լավ նայեր իր իրերին, մանավանդ տոպրակներին, քանզի սրբությունները դրանց
մեջ էին։ Բայց Գուչչո Իմբրատտան, որը խոհանոցում լինել ավելի էր սիրում,
քան սոխակը սիրում է կանաչ ճյուղին թառել, մանավանդ երբ այնտեղ որևէ քոծի
հոտն էր առած լինում, հյուրանոցատիրոջ խոհանոցում մի աղախին էր նկատել՝ գեր
ու հաստլիկ, կարճլիկ ու այլանդակ, ամեն մի ծիծը մի աղբի քթոց, դեմքը՝
իսկական Բարոնչիների դեմք, ամբողջովին քրտնակալած, ճարպոտված ու ծխոտված։
Եվ ոչ այլ կերպ, քան ինչպես բազեն է նետվում լեշի վրա, նա իջավ այնտեղ,
եղբայր Չիպոլլայի սենյակն ու բոլոր իրերը բախտի քմայքին թողնելով, և,
չնայած որ օգոստոս ամսին էր, նստեց կրակի մոտ և սկսեց զրույց անել աղախնի
հետ,— իսկ նրա անունը Նուտա էր,— ասելով, թե ինքը հավատարմագրով
ազնվական է, ունի հազար սուտ֊ֆլորին, չհաշված այն ֆլորինները, որ պարտք է
ուրիշներին, իսկ դրանք ավելի են, քան պակաս. թե իր ձեռքից ամեն ինչ գալիս
է, խոսքով ու գործով ինչ ուզենա կանի, այնպես. որ աստվա՜ծ ազատի։ Չնայելով
իր փարաջային, որի վրա այնքան ճարպ կար, որ դրանով Ալտոպաշոյի վանքի
կաթսայով մեկ վռիկ կեփվեր, չնայելով իր պատառոտած ու կարկատած, կեղտից
օձիքն ու թևատակերը պսպղացող բաճկոնին, որի բազմաթիվ բծերն ավելի շատ
գույներ ունեին, քան երբևէ եղել է թաթարական կամ հնդկական գործվածքների
վրա. մոռանալով իր ամբողջովին քրքրված մաշիկներն ու ծակ գուլպաները, նա
ասաց (կարծես դի Կաստիլոնցին լիներ), թե ուզում է նրան աջակցել և ուրիշների
մոտ ապրելու տխուր անհրաժեշտությունից ազատելով՝ ավելի լավ վիճակ
ակնկալելու հույս տալ, և այդպիսի շատ բաներ, բայց չնայած որ այդ բոլորը շատ
սիրալիր կերպով էր ասում, պարզապես իր խոսքերը քամուն էր տալիս և, ինչպես
նրա ձեռնարկումների մեծ մասը, դա նրան ոչ մի օգուտ չտվեց։

Եվ այսպես, այն երկու երիտասարդները Գուչչո Պորկոյին տեսան Նուտայի կողքին
նստած։ Այդ հանգամանքից շատ գոհ մնալով, քանզի այդպիսով իրենց գործը կիսով
չափ արված էր, և դուռը բաց գտնելով, նրանք առանց որևէ արգելքի մտան եղբայր
Չիպոլլայի սենյակը և առաջին բանը, որ խուզարկեցին, այն տոպրակն էր, որի մեջ
գտնվում էր փետուրը։ Տոպրակը բացելով, նրանք մետաքսյա շորով փաթաթած մեծ
կապոցի մեջ մի արկղիկ գտան՝ մեջը թութակի պոչից պոկած մի փետուր, և
ենթադրեցին, թե դա հենց այն փետուրն է, որ նա խոստացել էր ցույց տալ
Չերտալդոյի բնակիչներին։ Եվ իսկապես, այն ժամանակներում նա դյուրավ կարող
էր նրանց համոզել այդ բանին, քանզի Եգիպտոսի զարմանահրաշ բաները դեռևս քիչ
էին թափանցել Տոսկանա, ինչպես հետագայում, ի մեծ քայքայումն Իտալիայի,
մուտք գործեցին անասելի առատությամբ, և եթե դրանք այնտեղ առհասարակ քիչ էին
հայտնի, ապա հիշյալ վայրում բնակիչները դրանց մասին համարյա գաղափար
չունեին. դեռ ավելին, քանի դեռ ապուպապերի բռի միամտությունը շարունակվում
էր, նրանք ոչ միայն թութակ չէին տեսել, այլև դրա մասին ոչինչ լսած չկային։

Իրենց գյուտից գոհ, երիտասարդներն այն փետուրը վերցրին և, որպեսզի արկղիկը
դատարկ չմնար՝ մեջը լցրին այն ածխի կտորները, որ նկատեցին սենյակի մի
անկյունում։ Արկղիկը փակելով և ամեն ինչ նորից իր տեղը դնելով և առաջվա պես
դասավորելով, նրանք, փետուրն առած և ուրախացած, աննկատ հեռացան և սկսեցին
սպասել, թե ի՛նչ է ասելու եղբայր Չիպոլլան, երբ փետուրի փոխարեն ածուխի
կտորներ գտնի։

Եկեղեցում եղած տղամարդիկ ու պարզամիտ կանայք, որ լսել էին, թե ժամը իննին
տեսնելու են Գաբրիել հրեշտակի փետուրը, պատարագից հետո տուն վերադարձան։
Հարևանը հարևանին հաղորդեց լուրը, խնամին՝ խնամուն, և երբ բոլորը
ճաշեցին-պրծան, ավանում այնքան տղամարդ ու կին հավաքվեց, որ ասեղ գցելու
տեղ չկար, և բոլորն անհամբեր սպասում էին հիշյալ փետուրը տեսնելուն։ Եղբայր
Չիպոլլան լավ ճաշելով և ապա մի քիչ քնելով՝ ժամը իննին վեր կացավ և,
իմանալով, որ շատ գյուղացիներ են եկել փետուրը տեսնելու, պատվիրեց Գուչչո
Իմբրատտային ասել, որ զանգակներն ու իր տոպրակները բերի։ Գուչչոն,
դժվարությամբ կտրվելով խոհանոցից ու Նուտայից, գնաց վեր՝ պահանջված բաները
բերելու։ Երբ նա հևալով եկավ (քանզի խոհանոցի շոգից այնքան ջուր էր խմել,
որ մարմինը ուռել էր), Չիպոլլայի հրամանով կանգնեց եկեղեցու դռանը և սկսեց
զանգակներն ուժգին զնգզնգացնել։ Երբ ամբողջ ժողովուրդն հավաքվեց, եղբայր
Չիպոլլան, չնկատելով, որ իրերից որևէ մեկին ձեռք են ավել, սկսեց քարոզը և
իր գործին նպաստող շատ բաներ ասաց. երբ հրեշտակի փետուրը ցույց տալու
ժամանակն եկած համարեց, նախ և առաջ, մեծ հանդիսավորությամբ մի աղոթք ասաց,
պատվիրեց երկու կերոն վառել, ապա զգուշաբար բացեց մետաքսյա շորը և արկղիկը
հանեց։ Նախապես մի քանի խոսք ասելով ի փառս Գաբրիել հրեշտակապետի և իր
մասունքի, Չիպոլլան արկղիկը բացեց։

Երբ եղբայր Չիպոլլան տեսավ, որ արկղիկը լի է ածուխի կտորներով, բնավ
չկասկածեց, թե դա կարող է Գուչչո Բալենայի արածը լինել, քանզի գիտեր, որ
նրա խելքն այդպիսի բան չէր կտրի, և նրան չնզովեց, այլ ցածր ձայնով հայհոյեց
ինքն իրեն, որ իրերի պահպանությունը հանձնարարել էր այնպիսի մարդու, որին
համարում էր փնթի ու չլսող, անհոգ ու անհասկացող։ Այնուամենայնիվ, առանց
այլայլվելու, աչքերն ու ձեռքերը վեր բարձրացնելով, ասաց այնպես, որ բոլորը
լսեցին. « Տե՛ր, փառավորվա՜ծ լինի զորությունը քո հավիտյանս հավիտենից»։
Այնուհետև արկղիկը բացելով և ժողովրդին դիմելով՝ ասաց, «Տիա՛րք և տիկնայք,
պետք է ձեզ ասեմ, որ երբ ջահել էի՝ իմ մեծավորն ինձ ուղարկեց այն երկրները,
ուր ծագում է արեգակը, և ինձ հատուկ հրամանով հանձնարարված էր փնտրել ու
գտնել խոճկորների արտոնությունները, որոնք, թեև նրանց դրոշմակելը մի դժվար
բան չէ, շատ ավելի օգտակար են ուրիշների, քան մեզ համար։ Ուստի ճանապարհ
ընկնելով, Վենետիկից դուրս գալով և անցնելով Բորգո դեի Գրեչիով, դել
Գարբոյի թագավորության և Բալդակկայի վրայով ձիով հասա Պարիոնե, ուրկից, շատ
խիստ ծարաված, որոշ ժամանակից հետո հասա Սարդինիա։ Բայց ի՞նչ հարկ ձեզ
թվելու այցելածս բոլոր երկրները։ Սբ. Գևորգի նեղուցն անցնելով, հասա
Խաբողստան ու Փչողստան, որոնք խիստ մարդաշատ, մեծ ժողովուրդներ ունեցող
երկրներ են։ Այդտեղից հասա Ստաստան, ուր հանդիպեզի մեր միաբանության և
մյուս ուխտերի եղբայրներից շատերին, որոնք բոլորը, ուրիշների
դժվարությունների մասին քիչ մտածելով, ձախորդությունից խույս էին տալիս,
հենց որ տեսնում էին, որ օգուտ կունենան, և այդ երկրներում վճարում էին ոչ
այլ տեսակի, քան դեռևս չկտրված դրամով։ Հետո անցա Աբրուցցի երկիրը, ուր
լեռների վրա տղամարդիկ ու կանայք ման են գալիս փայտյա մաշիկներով, իսկ
խոզերին հագցնում են հենց նրանց աղիքները. քիչ ավելի հեռուն գնալով,
հանդիպեցի մարդկանց, որոնք հացը կրում էին փայտերի վրա դրած, իսկ գինին՝
պարկերի մեջ լցրած։ Այդտեղից գնացի ու հասա Որդնած լեռներին, ուր բոլոր
ջրեիր դեպի ցած են հոսում։ Կարճ ժամանակում այնքան մտա խորքերը, որ հասա
վայրի գազարով հարուստ Հնդկաստան կոչված երկիրը, ուր, երդվում եմ հագիս
շորերով, օդում թռչող թռչուններ տեսա, մի բան, որին մարդ չի հավատա, եթե իր
աչքով չտեսնի։ Ասածս կհաստատի Մազո դել Սաջիոն, այդ նշանավոր վաճառականը,
որին հանդիպեցի այնտեղ և տեսա, թե նա ինչպես ընկույզները ջարդում, իսկ
կճեպը մաս-մաս ծախում էր։ Քանի որ փնտրածս չկարողացա գտնել, քանզի
այնուհետև ջրի ճանապարհն էր սկսվում, ետ դառնալով հասա այն սուրբ վայրերը,
ուր տաք տարիներին քարթու հացը չորս գրոշ արժե, իսկ թարմը ձրի է։ Այնտեղ
հանդիպեցի պատվելի հայր Խնդրեմ֊ինձ֊մի֊կշտամբիրին՝ Երուսաղեմի հարգարժան
պատրիարքին, որն ի պատիվ մեծազոր մեսսեր սբ. Անտոնիոյի հագուստի, որը միշտ
հագիս էր, ցանկացավ, որ տեսնեմ իր ունեցած բոլոր սուրբ մասունքները։ Եվ
դրանք այնքան շատ էին, որ եթե ցանկանայի բոլորը մի առ մի թվել՝ մի քանի
մղոնից հետո էլ վերջին չէի հասնի, այնուամենայնիվ, ձեզ անմխիթար չթողնելու
համար, մի քանիսը հիշատակեմ։ Նախ և առաջ, նա ինձ ցույց տվեց մի սուրբ մատ,
որն այնքան թարմ էր ու անվթար, որ ավելին դժվար է երեվակայել, ցույց տվեց
սբ. Ֆրանցիսկոյին հայտնված սերովբեի խոպոպը, քերովբեի եղունգը և հայր աստծո
կողոսկրը, որ շրջանակի մեջ էր դրված. ցույց տվեց կաթոլիկական սուրբ հավատի
հագուստը, Արևելքում մոգերին հայտնված աստղի ճառագայթներից մի քանիսը, մի
սրվակ, որ լի էր սբ. Միքայելի քրտինքով, որը գոյացել էր սատանայի հետ
կռվելիս, սբ. Ղազարի մահվան ծնոտը և այլ մասունքներ։ Իսկ քանի որ ես
չմերժեցի նրան նվիրել Մոնտե Մորելլոյի լանջերի իտալերեն թարգմանությունը և
Կապրեցիոյի գլուխներից մի քանիսը, որ վաղուց փնտրում էր, նա ինձ հաղորդակից
դարձրեց իր սուրբ մասունքներին և նվիրեց սրբերի ատամներից մեկը, մի քիչ
Սողոմոնի տաճարի զանգերի ղողանջներից՝ լցնելով մի սրվակի մեջ, հրեշտակի
փետուրը, որի մասին ձեզ արդեն ասել եմ, և սբ. Հերարդո դա Վիլլամանիայի
փայտյա մաշիկներից մեկը, որ վերջերս Ֆլորենցիայում նվիրեցի Հերարդո դի
Բոնզիին, որը մեծ երկյուղածություն ունի այդ սրբի հանդեպ։ Տվեց նաև մի քանի
ածուխի կտորներ, որոնց վրա տապակել են երանելի նահատակ սբ. Լորենցոյին։ Այդ
բոլոր բաները երկյուղածությամբ բերի այստեղ, և բոլորն ինձ մոտ են։ Ճշմարիտն
ասած, իմ պետը թույլ չէր տալիս դրանք ցույց տալ, քանի դեռ դրանց
իսկությունը հավաստված չէր, բայց հիմա, երբ դրանց գործած մի քանի հրաշքները
և պատրիարքից ստացված նամակներն այդ բանը հավաստել են, ինձ թույլ է տվել
ցույց տալ։ Բայց ես վախենալով այդ մասունքները որևէ մեկին վստահել՝ միշտ
հետս ման եմ ածում։ Ճիշտ է, Գաբրիել հրեշտակապետի փետուրը ման եմ ածում մի
արկղի մեջ դրած, որպեսզի չփչանա, իսկ այն ածխի կտորները, որի վրա տապակել
են սբ. Լորենցոյին, դրել եմ մի ուրիշ արկղի մեջ, բայց այդ արկղիկներն
այնքան նման են, որ հաճախ իրար հետ շփոթում եմ, մի բան, որ արել եմ և հիմա,
քանզի կարծելով, թե փետուրի արկղիկն եմ բերում՝ բերել եմ ածուխի արկղիկը։
Բայց կարծում եմ, որ դա սխալմամբ չի եղել, ընդհակառակը, համոզված եմ, որ
աստված է այդպես կամեցել, և նա ինքն է այդ արկղիկը ձեռքս տվել, քանզի հենց
նոր միտս ընկավ, որ երկու օր հետո սբ. Լորենցոյի տոնն է։ Ուստի, քանի որ
աստված կամեցել է, որ այդ ածխի կտորները ցույց տալով ձեր հոգում այդ սրբին
արժանի բարեպաշտություն հրահրեմ, ապա ուրեմն հենց ինքն է պատվիրել, որ
վերցնեմ ոչ թե փետուրը, ինչպես ուզում էի վերցնել, այլ օրհնյալ ածխի
կտորները, որոնք հանգել են այն սուրբ մարմնի խոնավությամբ։ Ուստի, օրհնյա՜լ
զավակներս, գլխարկներդ հանեցեք և երկյուղածությամբ մոտեցեք նայելու։ Բայց
առաջուց իմացած եղեք, որ այդ ածխի կտորները ում որ դիպչեն և վրան խաչի նշան
թողնեն՝ կարող է ամբողջ տարին հավատացած լինել, որ կրակն իր մարմնին չի
դիպչի այնպես, որ ինքը չզգա»։

Այդ ասելով, սբ. Լորենցոյի փառաբանությունը երգելով, արկղիկը բացեց և սկսեց
ածխի կտորները ցույց տալ։ Տխմար ամբոխը մի որոշ ժամանակ զարմացած նայեց,
որից հետո բոլորն անասելի հրհրոցով սկսեցին մոտենալ եղբայր Չիպոլլային և
ավելի շատ աջհամբույր տալ, քան սովորաբար տալիս էին, և յուրաքանչյուրը
խնդրում էր, որ նա ածխի կտորները դիպցնի իրեն։ Այդ պատճառով էլ եղբայր
Չիոլոլլան, ածխի կտորները վերցնելով, սկսեց նրանց սպիտակ կամզոլների,
բաճկոնների և կանանց քողերի վրա այնպիսի մեծ-մեծ խաչեր գծել, որ ավելին
անհնար էր, հետն էլ ասելով, որ՝ եթե խաչեր գծելուց ածխի կտորները փոքրանում
են, ապա արկղիկի մեջ նորից են մեծանում, ինչպես ինքը մի քանի անգամ փորձել
ու տեսել է։ Այդպիսով, ոչ առանց մեծ օգուտ քաղելու, նա խաչավորեց
Չերտալդոյի բոլոր բնակիչներին, իր հնարամտությամբ ու աչքաբացությամբ
կարողանալով ծանակել նրանց, ովքեր փետուր գողանալով՝ մտադրվել էին նրան
ծանակել։ Վերջիններս ներկա էին նրա քարոզին և, երբ տեսան, թե նա ինչպես
անսպասելի կերպով դուրս պրծավ նեղ դրությունից և թե ինչպե՛ս այդ բանն արեց
հեռվից սկսելով, և այն էլ ինչպիսի՜ խոսքերով, սկսեցին այնպես ծիծաղել, որ
քիչ էր մնում չանաները դուրս ընկնեին։ Հետո, երբ ժողովուրդը ցրվեց, նրանք
գնացին նրա մոտ և շատ ծիծաղելով պատմեցին, թե ի՛նչ խաղ էին խաղացել գլխին,
ապա ետ տվին փետուրը, որը հաջորդ օրը նրան մատուցեց ոչ նվազ ծառայություն,
քան այդ օրը մատուցել էին ածխի կտորները։

Այս նովելը բոլորին մեծ բավականություն ու զվարճություն պատճառեց, և բոլորը
շատ ծիծաղեցին եղբայր Չիպոլլայի, նամանավանդ նրա ճանապարհորդության և նրա
տեսած ու բերած մասունքների վրա։ Երբ թագուհին կռահեց, որ նովելը, որի հետ
միասին և իր իշխանությունը վերջացել է, վեր կացավ, գլխից պսակը հանեց,
ծիծաղելով դրեց Դիոնեոյի գլխին ու ասաց. «Ժամանակն է, Դիոնեո, որ դու էլ
որոշ չափով փորձես ու տեսնես, թե կանանց կառավարելն ու ղեկավարելն ինչպիսի
պարտականություն է։ Ուստի եղիր թագավոր և մեզ այնպես կառավարիր, որ մենք
վերջում կարողանանք կառավարմանդ հավանություն տալ»։ Պսակն ընդունելով,
Դիոնեոն ծիծաղելով ասաց. «Դուք նրանց շատ անգամ եք տեսել. խոսքս շախմատի
թագավորների մասին է, որոնք ինձնից շատ ավելի արժանավոր են։ Բայց ճշմարիտն
ասած, եթե դուք ինձ հպատակվեիք, ինչպես հարկ է հպատակվել իսկական
թագավորին, ես ձեզ հնարավորություն կտայի ճաշակելու մի բավականություն,
առանց որի, հավանաբար, ոչ մի հաճույք կատարյալ ուրախություն չի պատճառում։
Բայց այդ խոսքը թողնենք. ես կկառավարեմ այնպես, ինչպես որ կկարողանամ»։ Եվ
ըստ ընդունված կարգի արքունապետին կանչել տալով, մի առ մի պատվիրեց այն
ամենը, որ նա պարտավոր էր անել իր իշխանության ընթացքում, և ապա ասաց.
«Պատվարժա՛ն դամաներ, այստեղ տարբեր ձևերով պատմեցին և՛ մարդկանց
հնարամտության, և՛ զանազան պատահականությունների մասին, այնպես որ, եթե քիչ
առաջ աստ եկած չլիներ Լիչիսկան, որն իր ասած խոսքերով նյութ տվեց վաղվա
պատմությունների համար, ապա թերևս շատ պիտի չարչարվեի, մինչև որ զրույցի
նյութը գտնեի։ Ինչպես դուք լսեցիք, նա ասաց, թե ոչ մի հարևանուհի չունի, որ
մարդու գնացած լինի աղջիկ վիճակում, և ավելացրեց, որ լավ գիտե, թե կանայք
ինչպիսի խաղեր են խաղում իրենց ամուսինների գլխին։ Առաջինը որպես մանկական
չարաճճիություններ մի կողմ թողնելով, կարծում եմ, որ երկրորդի մասին
պատմելը զվարճալի կլինի, ուստի ցանկանում եմ, որ վաղը, քանի որ դոննա
Լիչիսկան մեզ այդ առիթն ընծայեց, զրուցենք այն խաղերի մասին, որ կանայք
սիրուց դրդված կամ իրենց փրկելու համար խաղացել են իրենց ամուսինների
գլխին»։

Դամաներից ոմանք այդպիսի բանի մասին զրուցելն իրենց համար անվայելուչ
համարեցին և Դիոնեոյին խնդրեցին, որ նա իր առաջարկությունը փոխի, բայց
թագավորը նրանց պատասխանեց. «Ո՜վ իմ դամաներ, ես ձեզանից պակաս չգիտեմ, թե
ինչ եմ առաջարկել, իսկ այդ առաջարկից ինձ ետ կանգնեցնել չի կարող նույնիսկ
այն, որ հաճեցիք ասել, քանզի կարծում եմ, որ մենք ապրում ենք մի այնպիսի
ժամանակ, երբ տղամարդկանց ու կանանց համար, եթե նրանք անպարկեշտ արարքներից
հեռու մնան, ամեն տեսակ զրույցներ թույլատրելի են։ Մի՞թե չգիտեք, որ
ժամանակիս աղետի պատճառով դատավորները լքել են իրենց դատարանները. որ
ինչպես աստվածային, այնպես էլ մարդկային օրենքները պապանձվել են, և
յուրաքանչյուրին անսահման ազատություն է տրված իր կյանքը պահպանելու։ Դրա
համար էլ, եթե զրույցների ընթացքում ձեր պարկեշտությունը մի քիչ ավելի ազատ
սահմանների մեջ գտնվի, ապա դա տեղի կունենա ոչ թե արարքների մեջ որևէ
անվայելչություն մտցնելու, այլ ձեզ և ուրիշներին բավականություն պատճառելու
համար, և ես չեմ կարծում, որ հետագայում որևէ մեկը ձեզ կշտամբելու
բավականաչափ հիմք կունենա։ Բացի դրանից, ձեր ընկերախումբը, ինչ էլ որ
այնտեղ պատմեին, առաջին օրից մինչև հիմա իրեն պահել է շատ արժանավոր կերպով
և, ըստ իս, ոչ մի արարքով իրեն չի արատավորել և, հուսանք, չի արատավորի։
Վերջապես ո՞ւմ հայտնի չէ ձեր պարկեշտությունը, որը չեն կարող սասանել չէ թե
զվարճալի պատմությունները, այլև մահվան երկյուղը։ Ճշմարիտն ասած, եթե որևէ
մեկն իմանար, որ դուք այդ չարաճճիությունների մասին զրուցելուց հրաժարվել
եք, թերևս կասկածեր, որ ինքներդ էլ նման բաներ եք արել և դրա համար էլ չեք
ուզում այդ մասին խոսել։ Էլ չասած, որ լա՜վ պատիվ արած կլինեիք ինձ, որ
բոլորին հնազանդվել եմ, եթե թագավոր ընտրելուց հետո օրենքներ թելադրեիք ու
ցանկանայիք հրամայածս չպատմել։ Ուրեմն, թողեք այդ տարակուսանքը, որն ավելի
շուտ կպատշաճե անպիտան ուղեղներին, քան ձերին, և յուրաքանչյուրդ թող մտածի
մեզ որևէ սիրուն բան պատմել»։

Այդ լսելուց հետո դամաներն ասացին, թե թող նրա ասածը լինի, և այդ պատճառով
թագավորը թույլ տվեց, որ մինչև ընթրելու ժամը յուրաքանչյուրն անի, ինչ որ
կցանկանա։ Արևը դեռ բավական բարձր էր կանգնած, քանզի զրույցը երկար չէր
տևել, և ահա Դիոնեոն մյուս երիտասարդների հետ նստեց տամա խաղալու, իսկ
Ելիզան դամաներին մի կողմ կանչելով՝ ասաց. «Այն օրվանից ի վեր, ինչ մենք
այստեղ ենք, ես միշտ ցանկացել եմ ձեզ տանել ոչ այնքան հեռու մի վայր, ուր,
կարծեմ, ձեզնից ոչ ոք չի եղել, և որը կոչվում է Դամաների Հովիտ. բայց ձեզ
այնտեղ տանելու ժամանակ երբեք չեմ գտել, բացի այսօրվանից, եթե ցանկանում եք
գնալ, բնավ չեմ տարակուսում, որ այնտեղ լինելուց հետո միանգամայն գոհ
կլինեք»։ Դամաները պատասխանեցին, թե պատրաստ են գնալու, և աղախիններից
մեկին կանչելով ու երիտասարդներին ոչինչ չասելով, ճանապարհ ընկան և մի
մղոնից ոչ ավելի անցնելուց հետո հասան Դամաների հովիտը։ Նրանք այդ հովիտը
մտան մի բավական նեղլիկ ճանապարհով, որի մի կողմից մի պայծառ գետակ էր
հոսում, և տեսան, որ վայրն այնքան գեղեցիկ է ու սքանչելի, մանավանդ սաստիկ
շոգի պահին, որ ավելին անհնար է պատկերացնել։ Ինչպես նրանցից մեկը
հետագայում ինձ պատմեց, հովտի մակերևույթը այնպես կլոր էր, որ կարծես
կարկինով էր գծված, թեև երևում էր, որ դա բնության արածն էր, և ոչ թե
մարդու ձեռքի։ Հովիտն ուներ կես մղոնից փոքր֊ինչ ավելի շրջագիծ և
շրջապատված էր ոչ այնքան բարձր վեց բլուրներով, որոնցից յուրաքանչյուրի
գագաթին երևում էր գեղեցիկ դղյակի ձևով շինված մի պալատ։ Բլրակների լանջերը
դեպի հովիտն իջնում էին սանդղեվանդներով, որպիսիք տեսնում ենք
թատրոններում, ուր աստիճաններն իրենց շրջանը հետզհետե նեղացնելով՝ շարեշար
իջնում են վերից վար։ Դեպի հյուսիս դարձած սանդղեվանդները ծածկված էին
խաղողի վազերով, ձիթենիներով, նշենիներով, բալենիներով, թզենիներով և
բազում այլ պտղատու ծառերով, այնպես որ մի թիզ հող պարապ չէր մնացել։ Այն
սանդղեվանդները, որ դեպի Հյուսիսային Սայլն էին դարձած, ամբողջապես ծածկված
էին կաղնու, հացենու և այլ տեսակի վառ-կանաչ ու գեղուղեշ ծառերի
պուրակներով, մինչդեռ հովիտը, որ ոչ մի մուտք չուներ, բացի այն մեկից, որով
դամաները մտել էին, ծածկված էր եղևնիներով, նոճիներով, դափնեծառերով և մի
քանի սոճիներով, որոնք այնքան լավ էին դասավորված և իրարից բաժանված, որ
կարծես այդ գործի ամենահմուտ արվեստագետի ձեռքով էին տնկված։ Երբ արևը
բարձր էր կանգնած լինում՝ նրա ճառագայթները դրանց միջով հազիվ էին
թափանցում կամ բնավ չէին թափանցում մինչև գետինը, որը մանր խոտով ծածկված
մի համատարած մարգագետին էր՝ երփներանգված ծիրանագույն և այլագույն
ծաղիկներով։ Դրանց հետ միասին պակաս բավականություն չէր պատճառում և
գետակը, որ բխում էր երկու բլրակների միջև ընկած մի հովտից. ցած թափվելով
ժայռեղեն սանդղեվանդների վրայով, նա մարդուս լսելիքին շատ հաճելի խշշոց էր
հարուցում, իսկ նրա ցայտերը հեռվից նման էին որևէ բանի միջից արտամղված
սնդիկի բարակ շիթերին։ Գետակի ջուրը փոքրիկ հովտի մակերևույթին հասնելով և
հավաքվելով մի գեղեցիկ ծոցի մեջ, արագորեն հոսում էր մինչև հովտի մեջտեղը և
այնտեղ գոյացնում մեկն այն լճակներից, որ հնարավորություն ունենալու
դեպքում քաղաքաբնակները սարքում են իրենց պարտեզներում։ Լճակի ջուրը մինչև
մարդուս կուրծքն էր հասնում, և քանի որ բոլորովին նստվածք չուներ, իր
վճիտությամբ տեսանելի էր դարձնում հատակի մանրիկ քարերը, որ մարդ կարող էր
մեկ-մեկ հաշվել, եթե ցանկություն ունենար կամ պարապ լիներ։ Ջրին նայելիս
երևում էր ոչ միայն հատակը, այլև դեսուդեն վազվզող ձկների այնպիսի մի
բազմություն, որ ոչ միայն բավականություն, այլև զարմանք էր պատճառում։
Լճակն այլ ափեր չուներ, բացի մարգագետնի եզրերից, և որքան մարգագետինը շատ
ջուր էր առնում լճակից, այնքան ավելի գեղեցկորեն էր փռված նրա շուրջը։
Լճակում չտեղավորվող ջուրը թափվում էր մի այլ գետակի մեջ, որը հովտից դուրս
էր գալիս և հոսում դեպի ավելի ցածրադիր վայրեր։

Գալով այդտեղ, դեռատի դամաները դիտեցին այդ ամենը և վայրը շատ գովեցին, իսկ
քանի որ սաստիկ շոգ էր ու իրենց առջև տեսնում էին լճակը և նկատվելու վախ
չունեին, որոշեցին լողանալ։ Աղախնին կանգնեցնելով այն ճանապարհի վրա, որով
մտել էին հովիտը, և պատվիրելով՝ մարդ տեսնելիս իրենց իմաց տալ, յոթն էլ
հանվեցին և մտան լճակը, որը նրանց ձյունաթույր մարմինները թաքցրեց
նույնքան, որքան բարակ ապակին կկարողանար թաքցնել ալ վարդին։ Երբ նրանք
մտան ջուրը, որը բնավ չպղտորվեց, սկսեցին այս ու այն կողմ վազվզել,
ընկնելով ձկների հետևից (որոնք չգիտեին որտեղ թաքնվեն) և ջանալով ձեռքով
բռնել։ Մի քանի հատ բռնելով և այդ կերպ մի որոշ ժամանակ զվարճանալով,
դամաները դուրս եկան ու հագնվեցին։ Եվ նրանք խոսք չէին գտնում վայրն ավելի
գովելու, քան արդեն գովել էին, և երբ տեսան, որ ժամանակն է տուն
վերադառնալու, դանդաղ քայլերով ճանապարհ ընկան, դեռ երկար զրուցելով հովտի
գեղեցկության մասին։

Շատ վաղ հասնելով պալատը, նրանք տեսան, որ երիտասարդները առաջվա պես նստած
տամա են խաղում։ Պամպինեան ծիծաղելով նրանց ասաց. «Այսօր մենք էլ ձեզ
խաբեցինք»։— «Ինչպե՞ս թե,— հարցրեց Դիոնեոն։— Դուք սկսում եք գործել,
ապա հետո միայն պատմել»։ Պատասխան տվեց Պամպինեան ու ասաց. «Այո, մե՛ր
իշխան»,— և հանգամանորեն պատմեց, թե որտեղի՛ց են գալիս, թե ինչպիսի վայր
է հովիտը, թե որքա՛ն է հեռու և թե իրենք այնտեղ ի՛նչ են արել։ Լսելով հովտ
գեղեցկության մասին և ցանկանալով այդ վայրը տեսնել, թագավորն իսկույն
հրամայեց ընթրիքը մատուցել, ընդհանուր ուրախության մեջ ընթրելուց հետո երեք
երիտասարդները, դամաներին թողնելով այնտեղ, իրենց ծառաների հետ գնացին
հիշյալ հովիտը, ուր նրանցից ոչ մեկը երբևէ չէր եղել, և դիտելուց հետո այն
շատ գովեցին և համարեցին աշխարհիս ամենագեղեցիկ վայրերից մեկը։ Լողանալուց
ու հագնվելուց հետո նրանք տուն վերադարձան, քանզի արդեն բավական ուշ էր, և
տեսան, որ դամաները Ֆիամետտայի երգի տակ շուրջպար են բռնել։ Պարը
վերջանալուց հետո նրանք աղջիկների հետ սկսեցին զրուցել Դամաների հովտի
մասին, ի գովս որի լավ բաներ շատ ասացին։ Հետևանքն այն եղավ, որ պատվիրելով
արքունապետին կանչել, թագավորը նրան հրամայեց, որ առավոտյան ամեն ինչ
այնտեղ պատրաստի, պատվիրի մի քանի անկողիններ էլ տանել, քանզի կարող էր
պատահել, որ կեսօրին ոմանք ցանկանային քնել կամ պառկել։ Այնուհետև նա
կարգադրեց մոմեր, գինի և խմորեղեն բերել և, բոլորն իրենց փոքր-ինչ
կազդուրեցին, հրամայեց պարն սկսել. երբ նրա ցանկությամբ Պամֆիլոն մի պար
սկսեց, թագավորը դիմեց Ելիզային և սիրողաբար ասաց, «Գեղեցկուհի՛, դու ինձ
այսօր արժանացրիր պսակը կրելու պատվին, ես էլ ցանկանամ եմ այս երեկո քեզ
կանցոն երգելու պատվին արժանացնել, ուստի մեզ համար երգիր ի՛նչ որ քեզ
ավելի է դուր գալիս»։ Ելիզան ժպտալով պատասխանեց, թե սիրով կերգի, և քնքուշ
ձայնով այսպես սկսեց.

Թե պրծնեմ, Ամո՛ւր, քո ճիրաններից,  
Դժվար թե՝ կրկին տանջվելու համար,  
Այլ որոգայթի մեջ ընկնեմ նորից։  
Մանկութ եղա քո կռվում անողոք.  
Դա համարելով մեծ խաղաղություն,  
Զենքս ցած դրի, ինչպես ամեն ոք,  
Որ ունի հավատ և վստահություն։  
Բայց դու, գիշատիչ, դաժա՛ն բռնակալ,  
Նետվեցիր վրաս, խոցեցիր իսկույն,  
Կեռ մագիլներով քո անագորույն։  

Եվ ապա, երբ որ ինձ շղթայեցիր,
Երբ իմ բախտն էի լալիս վշտահար,  
Առար ու նրա ձեռքը հանձնեցիր,  
Որ ծնվել է ինձ խոցելու համար։  
Այնպես դաժան է վարվում նա ինձ հետ,  
Որ գութն իր շարժել չեն կարող երբեք  
Ողբն ու աղաչանքն իմ սրտակեղեք։  

Իմ ողբը քամին քշում է, տանում.  
Նա ինձ չի լսում ու չի լսելու.  
Տանջանքներն են իմ անվերջ սաստկանում,  
Ապրելը ծանր է, բայց և մեռնելու  
Ուժ չկա իմ մեջ։ Օ՜, արա, ինչ ես  
Չեմ կարող անել, ո՜վ սիրո աստված,  
Նրան ինձ տուր՝ քո շղթայով կապված։  

Եթե չես կարող, օ՜, գոնե քանդիր  
Հույսի կապկպած հանգույցները պինդ.  
Եղիր, խնդրում եմ, ձայնիս ունկնդիր,   
Որպեսզի հուսամ, որ ես, կենսախինդ,  
Կփայլեմ նախկին իմ գեղեցկությամբ  
Եվ, խորունկ վշտերն իմ մոռանալով,  
Կզուգվեմ ճերմակ, ալ ծաղիկներով։  

Երբ տխրորեն հառաչելով Ելիզան իր կանցոնն ավարտեց,— չնայած որ բոլորն էլ
զարմացել էին դրա խոսքերի վրա,— մեկը չեղավ, որ կարողանար հասկանալ, թե
ո՛վ էր նրան առիթ տվել այդպիսի երգ ասելու։ Իսկ թագավորը, որ լավ
տրամադրության մեջ էր, Տինդարոյին կանչեց ու հրամայեց բերել իր
պարկապզուկը, որի հնչյունների տակ, նրա հրամանով, շատ պարեր կատարվեցին։
Միայն այն ժամանակ, երբ գիշերվա մեծ մասն անցել էր, նա բոլորին հրամայեց
գնալ քնելու։
